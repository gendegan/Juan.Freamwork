性命双修万神圭旨第一节口诀
涵养本原救护命宝
（涵养本原图）
（内附退藏沐浴、玉液炼形二法）
欲修长生，须识所生之本；欲求不死，当明不死之人。故曰：认得不死人，方才人不死。那不死的人，道家呼为铁汉，释氏唤作金刚，即世人本来妙觉真心是也。
此心灵灵不昧、了了常知，其体不生不灭，其相无去无来。究之，于先天地之先，莫知其始；穷之，于后天地之后，莫知其终。高而无上，广不可极；渊而无下，深不可测。乾坤依此而覆载，日月依此而照临，虚空依此而宽广，万灵依此而变通。
三教大圣，教人修道，是修这个；成仙成佛，也是这个；戴角披毛，也是这个。
圣凡二路，由此而分。出生死，再无别途；登涅盘，唯此一法。然世间万汇，未有一物不被无常所吞，独有这个，无生灭可缚，无色相可窥，端端正正，停停当当，分分晓晓的，而人不悟其所本来也。
不悟者何，为有妄心。何为妄心？盖为一切众生从无始已来，迷却真心，不自觉知，故受轮转，枉入诸趣，原夫真心无妄，性智本明，妙湛元精。由妄瞥起，俄然晦昧，则失彼元精，枯湛发知，故转智为识，形中妄心，名之曰识。
心本无知，由识故知；性本无性，由识故生。生身种子，萌孽于兹，开有漏华，结生死果。今人妄认方寸中，有个昭昭灵灵之物，浑然与物同体，便以为元神在是。殊不知此即死死生生之识神，劫劫轮回之种子耳。
故景岑云：学道之人不悟真，只为从前认识神，无量劫来生死本，痴人唤作本来人。
嗟夫！世人以奴为主而不知，认贼为子而不觉。是以世尊教人：先断无始轮回根本者此也。此根既断，则诸识无依，复我元初常明本体。
然而大道茫茫，当从何处下手？是以齐襟必举领，整网要提纲。昔尹师指出：修行正路一条。教人打从源头上做起。若源头洁净，天理时时现前，识念自然污染不得。譬如昊日当空，魍魉灭迹，此一心地法门，是古今千圣不易之道。
故老子曰：若夫修道，先观其心。观心之法，妙在灵关一窍。人自受生感气之初，禀天地一点元阳，化生此窍，以藏元神。其中空空洞洞。至虚至明，乃吾人生生主宰。真所谓有之则生，无之则死，生死盛衰，皆由这个。
儒曰：灵台。
道曰：灵关。
释曰：灵山。
三教同一法门，总不外此灵明一窍。
释教曰：佛在灵山莫远求，灵山只在汝心头，人人有个灵山塔，好向灵山塔下修。论其所也。
玄教曰：大道根茎识者稀，常人日用孰能知，为君指出神仙窟，一窍弯弯似月眉。论其形也。
盖此窍乃神灵之台，秘密之府。真净、明妙、虚散、灵通、卓然而独存者也。众生之本原，故曰心地。诸佛之所得，故曰菩提。交彻融融，故曰法界，寂静常乐，故曰涅盘。不浊不漏，故曰清净。不妄不变，故曰真如。离过绝非，故曰佛性。护善遮恶，故曰总持。隐覆含摄，故曰如来藏。超越玄秘，故曰密严国。统众德而大备，烁群昏而独照，故曰圆觉。其实皆一窍也。背之则凡，顺之则圣。迷之则生死始，悟之则轮回息。
欲息轮回，莫若体乎至道。欲体至道，莫若观照本心。应须音眼虚鉴，常教朗月辉明，每向定中慧照。时时保得此七情未发之中，时时全得此八识未染之体。外息诸缘，内绝诸妄。含眼光，凝耳韵，调鼻息，缄舌气，四肢不动，使眼耳鼻舌身之五识，各返其根，则精神魂魄意之五灵各安其位。
二六时中，眼常要内观此窍，耳常要逆听此窍，至于舌准常要对着此窍，运用施为念念不离此窍，行住坐卧心心常在此窍。不可刹那忘照，率尔相违，神光一出便收来，造次弗离常在此。即子思所谓不可须臾离者是也。
先存之以虚其心，次忘之以廓其量，随处随时，无碍自在，正合龙虎经云：至妙之要，先存后忘。此又口诀中之口诀也。
然要进除六识，尤在知所先后。意虽为六识之主帅，眼实为五贼之先锋。故古德云：心是枢机，目为盗贼。欲伏其心，先摄其目。盖弩之发动在机，心之缘引在目。机不动则弩住，目不动则心住。
阴符经曰：机在目。
道德经曰：不见可欲，而心不乱。
鲁论曰：非礼勿视。
朱子曰：制于外所以养其中也。
金笥宝箓曰：眼乃神通玄牝门，抑之于眼使归心。
眼守此窍不离，即如来正法眼，合涅盘心之秘旨，故楞严经云：作是观者，名为正观；若他观者，名为邪观。
又观经观心品云：三界之中，以心为主。能观心者，究竟解脱；不能观者，毕竟沉沦。
道德首章云：常有欲以观其侥者，观此窍也。常无欲以观其妙者，观此窍中之妙也。
昔黄帝三月内观者，观此也。
太上亦曰：吾从无量劫来，观心得道，乃至虚无。
观心非易，止念尤难。是以念头起处，系人生死之根。
古仙云：大道教人先止念，念头不住亦徒然。
圆觉经云：居一切时，不起妄念于诸妄心，亦不息灭住妄想境。不加了知于无了知，不辨真实。
起信论云：心若驰散，即便摄来，令往正念，念起即觉，觉之即无，修行妙门，唯在于此。
虚靖天师云：不怕念起，只怕觉迟，念起是病，不续是药。
当知妄念起于识根，对境成妄，实非有体。在众生时，智劣识强，但名为识。当佛地时，智强识劣，但名为智。只转其名，不转其体。初一心源廓然妙湛，由知见立知，妄尘生起，故有妄念。若知见无见，则智性真净，复还妙湛，洞彻精了，而意念消。
意念既消，自六识而下莫不皆消。即文殊所谓一根既返元，六根成解脱。既无六根，则无六尘e既无六尘，则无六识。既无六识，则无轮回种子。既无轮回种子，则我一点真心独立无依，空空荡荡，光光净净，而万劫常存，永不生灭矣。
此法直指人心，一了百当。何等直截，何等简易。但能培养本原，观照本窍，久则油然心新，浩然气畅，凝然不动，寂然无思，豁然知空，了然悟性。此所谓皮肤剥落尽，一真将次见矣。
工夫至此，自然精神朗发，智慧日生，心性灵通，隐显自在。自然有一段清静阖辟之机，自然有一段飞跃活动之趣。自然有一点元阳真炁从中而出，降黄庭，入土釜，贯尾闾，穿夹脊，上冲天谷，下达曲江，流通百脉，灌溉三田，驱逐一身百窍之阴邪，涤荡五脏六腑之浊秽。如服善见王之药，众病咸消。若奏狮子筋之弦，群音顿绝。所以云：一心疗万病，不假药方多。
是知一切诸圣，皆从此心方便门入，得成祖佛，为人天之师。凡夫不能证者，由不识自心故。故曰：海枯终见底，人死不知心。六道群蒙皆此门出，历千劫而不返，一何痛哉。
所以诸怫惊入火宅，祖师特地西来，乃至千圣悲嗟，皆为不达唯心出要道耳。
如宝藏论云：夫天地之内，宇宙之间，中有一宝，秘在形山，识物灵照，内外空然，寂寞难见，其谓玄玄。巧出于紫微之表，用在于虚无之间。端化不动，独而无双。声出妙响，色吐华容。穷睹无所，寄号空空。唯留其声，不见其形。唯留其功，不见其容。幽明朗照，物理虚通。森罗宝印，万象真宗。其为也形，其寂也冥。本净非莹，法尔圆成。光照日月，德越太清。万物无作，一切无名。转变天地，自在纵横。恒沙妙用，混沌而成。谁闻不喜，谁闻不惊。如何以无价之宝，隐于阴人之坑。哀哉！哀哉！其为自轻。悲哉！悲哉！晦何由明？其宝也焕焕煌煌，朗照十方，间寂无物，应用堂堂。应声应色，应阴应阳。奇物无根，妙用常存。瞬目不见，侧耳不闻。其本也冥，其化也形。其为也圣，其用也灵。可为大道之真精，其精甚灵，万有之因。凝然常住，与道同伦。
天下最亲，莫过心也。百姓之用，而不知心；如鱼在海，而不知水。故佛经云：一切众生，从旷劫来，迷列本心，不自觉悟。妄认四大为身、缘虑为心。譬如百千大海不认，但认一小浮沤。以此迷中复迷，妄中起妄，随境流转，离目生情。取十万端，无时暂暇。至使起惑造业，循环六道，密网自围，不能得出。究竟冥初皆一妄迷真之咎耳。
故灵润曰：妄情牵引何时了，辜负灵台一点光。夫灵台一点光者，即真如灵知心也。最玄最妙，通圣通灵。极高明，极广大。化万法之王，为群有之体。坚彻三界，横亘十方。自混饨未辟之前，而已曾有。虽天地既坏以后，而未尝无。一切境界，皆是心光。若人识得心，大地无寸土。故曰：三界唯心。
迷人心外求法，至人见境是心。境即是心之境，心即是境之心。对境不迷，逢缘不动，能所互成，一体无异。若能达境，唯心便是。悟心成道，觉尽无始，妄念摄境归心，出缠真如，离垢解脱，永合清净本然，则不更生山河大地诸有为相。如金出矿，终不更染尘泥；似木成灰，岂有再生枝木。一得永得，尽未来际，永脱樊笼，长居圣域矣。
虽然，此最上一乘大道，若根器利者，一超直入如来地。若根器钝者，将如之何？必由下学而上达的功夫，渐次引入法门可也。使之行一步，自有一步效验，升一级，自有一级规模。亦是行远自迩，登高自卑之意。
若不知入门下手功夫，安能遽到了手极则地位？若未能尽心，而安能知性？未能明心，而安能见性？夫明心尽心之要者，时以善法扶助自心，时以赤水润泽自心，时以境界净治自心，时以精进坚固自心，时以忍辱坦荡自心，时以觉照洁白自心，时以智慧明利自心，时以佛知见开发自心，时以佛平等广大自心。
故知明心是生死海中之智楫，尽心是烦恼病中之良医。若昧此心，则永劫轮回而遗失真性；若明此心，则顿起生死而圆证涅盘。始终不出此心，离此心别无玄妙矣。后面虽有次第工夫，不过是成就这个而已。
噫！莫看易了，至人难遇，口诀难闻。故张平叔云：只为丹经无口诀，教君何处结灵胎？殊不知经中口诀自载，大都秘母言子，不肯分开说破，使人凑泊不来。况多为譬辞隐语，使学者眩目惑心，以致中途退步。余甚悯之，今将丹经梵典中之口诀，—一指出，留与后人，为破昏黑的照路灯，辨真伪的试金石。
太玄真人云：
父母生前一点灵，不灵只为结成形。成形罩却光明种，放下依然彻底清。
空照禅师云：
这个分明个个同，能包天地运虚空。我今直指真心地，空寂灵知是本宗。
自然居士云：
心如明镜连天净，性似寒潭止水同。十二时中常觉照，休教昧了主人翁。
智觉禅师云：
菩萨从来不离真，自家昧了不相亲。若能静坐回光照，便见生前旧主人。
三茅真君云：
灵台湛湛似冰壶，只许元神在里居。若向此中留一物，岂能证道合清虚？
天然禅师云：
心本绝尘何用洗，身中无病岂求医。欲知是佛非身处，明鉴高悬未照时。
主敬道人云：
未发之前心是性，已发之后性是必。心性源头参不透，空从往迹费搜寻。
无心其人云：
妄念才兴神加迁，神过六贼乱心田。心目既乱身无主，六道轮回在目前。
高僧妙虚云：
惺惺一个主人翁，寂然不动在灵宫。但将此中无持碍，天然本体自虚空。
太乙真人云：
一点圆明等太虚，只因念起结成躯。若能放下回光照，依旧清虚一物无。
华严经颂云；
有数无数一切劫，菩萨了知即已念。于此善入菩提行，常勤修习不退转。
海月禅师云：
六个门头一个关，五门不必更遮栏。从他世事纷纷乱，堂上家尊镇日安。
水庵禅师云：
不起一念须弥山，待立当头着眼看。牛一缕丝轻绊倒，家家门底透长安。
大沩智颂云：
真佛无为在我身，三呼三应太惺惺。若人不悟原由者，生劫茫茫认识神。
无垢子谒云：
五蕴山头一段空，同门出入不相逢。无量劫来赁屋住，到头不识主人翁。
唯宽禅师云：
劝君学道莫贪求，万事无心道合头。无心始体无心道，体得无心道也休。
志公和尚云：
顿悟心原开宝藏，隐显灵踪现真象。独行独坐常巍巍，百亿化身无数量。
呆堂禅师云：
应无所住生其心，廓彻圆明处处真。直下顶门开正眼，大千沙界现全身。
指玄篇云：
若得心空若便无，有何生死有何拘。一朝脱下胎州袄，作个逍遥大丈夫。
段真人云：
心内观心觅本心，心心俱绝见真心。真心明彻通三界，外道天魔不敢侵。
张远霄云：
不生不灭本来真，无价夜光人不识。凡夫虚度几千生，杂在矿中不能出。
薛道光云：
妙诀五千称道德，真诠三百颂阴符。但得心中无一字，不参禅亦是工夫。
无垢子云：
学道先领识自心，自心深处最难寻。若还寻到无寻处，方悟凡心即佛心。
逍遥翁云：
扫除六贼净心基，荣辱悲欢事勿追。专炁至柔窥内景，自然神室产牟尼。
弄丸集云：
天机奥妙难轻吐，颜氏如愚曾氏鲁。问渠何处用工夫，只在不闻与不睹。
张三峰云：
真心浩浩无穷极，无限神仙从里出。世人耽着小形骸，一颗玄珠迷不识。
解迷歌云：
若要真精无漏泄，须净灵台如朗月。灵台不净神不请，昼夜工夫休断绝。
北塔祚云：
切忌随他不会他，大随此语播天涯。真净性中方一念，早是千差与万差。
横川拱云：
洞水无缘会逆流，见他苦切故相救。西来祖意定无意，妄想狂心歇便休。
草堂禅师云：
断臂觅心心不得，觅心不得始安心。心安后夜雪庭际，满目瑶花无处寻。
佛国禅师云：
心心即佛佛心心，佛佛心心即佛心。心佛悟来无一物，将军止渴望默林。
华严经偈云：
若人欲识佛境界，当净其意即虚空。远离妄想及诸取，令心所向皆无碍。
宝积经颂云：
诸佛从心得解说，心者清净名无垢。五道鲜洁不受染，有解此看成大道。
圆悟禅师云：
佛佛道同同互道，心心真契契真心。廓然透出威音外，地久天长海更深。
世奇首座云：
诸法空故我心空，我心空故诸法同。诸法我心无别体，只在而今一念中。
张拙秀才云：
光明寂煦遍河沙，凡圣原来共一家。一念不生全体现，六根才动被云遮。
中峰禅师云：
从来至道与心亲，学到无心道即真。心道有无俱泯绝，大千世界一闲身。
张无梦云：
心在灵关身有主，气归元海寿无穷。
白沙先生云：
千修千处得，一念一生持。
彭鹤林云：
神室即是此灵合，中有长生不死胎。
永明延寿云：
有念即生死，无念即泥洹。
胡敬斋云：
无事时不教心空，有事时不教心乱。
道玄居士云：
一出便收来，既归须放下。
罗念庵云：
毋以妄念伐其心，母以客气伤元气。
莎衣道人云：
心若在腔子里，念不出总持门。
白乐天云：
自从苦学空门法，消尽平生种种心。
海业禅师云：
动不忘于观照，静不忘于止息。
韬光集云：
心在是念亦在是，动如斯静也如斯。
冲妙云：
身不动而心自安，心不动而神自守。
徐无极云：
性从偏处克将去，心自放时收拾来。
佛印云：
一念动时皆是火，万缘寂处即生春。
陶宏景云：
修心要作长生客，炼性当如活死人。
无着禅师云：
明即明心空寂，见即见性无生。
华严经云：
若能谛观心不二，方见毗卢清净身。
华严颂云：
始从一念终成劫，悉依众生心想生。
马丹阳云：
若能长守弯弯窍，神自灵明气自充。
丘长春云：
当时一句师边得，默默垂帘仔细看。
慧日禅师云：
一念照了一念之善提也，一念晏息一会之涅盘也。
以上数语，皆成仙作圣之要、八道八德之门也。首阿难多闻总持积岁不登圣果，息缘返照，暂时即证无生。盖凡夫之心，终日趋外，愈远愈背。唯返照者，检清摄念，摄念安心，安心养神，养神归性。即<a 魏伯阳所谓金来归性初，乃得称还丹是也。咦！炼矿成金得宝珍，炼情归性合天真。相逢此理，交谈者千万人中无一人。


退藏沐浴工夫（洗心退藏图）
易之洗心退藏于密这句话头，唐宋神仙谓之沐浴，近代诸人标为艮背，总只是这个道理，这个窍妙。原夫心属乎火，而藏之以背之水者，洗之之义也，心居乎前，而藏之以背之后者，退之之义也。
故初机之士，降伏其心，束之太紧，未免有烦燥火炎之患，是以暂将心火之南而藏背水之北，水火自然交养，自然念虑不生。即白玉蟾所谓洗心涤虑为沐浴是也。
然沐浴虽为洗心之法，艮背虽有止念之功，二理是则是矣，皆未到实际之地。此向上一着，千圣秘而不传后世。学徒所以罕闻、罕遇。人若明得此窍，真可以夺神功，改天命。
古仙有言曰：夹脊双关透顶门，修行径路此为尊。以其上通天谷，下达尾闾，中通心肾，召摄灵阳，救护命宝。此非修行径路而何？吾人未有此身，先有此息，此身未灭，此息先灭，此又非修行正路而何？
原人受生之初，在胞胎内随母呼吸，受气而成此缕，与母联属，渐吹渐开，中空如管，通气在来，前通于脐，后通于肾，上通夹脊泥丸，至山根而生双窍，由双窍下至准头，而成鼻之两孔，是以名曰鼻祖。
斯时，我之气通母之气，母之气通天地之气，天地之气通太虚之气，窍窍相通，无有隔阂。几乎气数满足，裂胞而出，剪断脐带，囚地一声，一点元阳落于立命之处。自此后天用事，虽有呼吸往来，不得与元始祖气相通。人生自幼至老，未有一息驻于其中。凡夫尘生尘灭，万死万生，只为寻不着来时旧路耳。
太上教人修炼而长生者，由其能夺天地之正气。人之所以能夺天地之正气者，由其有两孔之呼吸也。所呼者自己之元气从中而出，所吸者天地之正气从外而入。人若根源牢固，呼吸之间，亦可以夺天地之正气而寿绵长久。若根源不固，精竭气弱，所吸天地之正气随呼而出，身中元气不为己之所有，反为天地所夺。何也？盖为呼吸不得其门而入耳。
一切常人，时吸皆随咽喉而下，至中脘而回，不能与祖气相连，如鱼饮水而口进腮出，即<a href="https://www.zhonghuadiancang.com/renwu/zhuangzi/" target="_blank" class="infotextkey">庄子所谓，众人之息以喉是也。
若是至人，呼吸直贯明堂，而上至夹脊，而流入命门，得与祖气相连，如磁吸铁，而同类相亲。即庄子所谓，真人之后以踵是也。踵者，其息深深之义。既得深深，则我命在我，而不为大冶陶铸矣。
今之人，有调息、数息、抑息、闭息，皆是隔靴止痒，不得到于玄窍。
此窍初凝，就生两肾，次生其心。其肾如藕，其心如莲，其梗中通外直，拄地撑天。心肾相去八寸四分，中余一寸二分，谓之腔子里是也，乃心肾往来之路，水火既济之乡。
欲通此窍，先要存想山根，则呼吸之气渐次通夹脊，透混元，而直达于命府，方才子母会合，破镜重圆，渐渐扩充，则根本完固，救住命宝，始可言其修炼。按了真了曰：欲点常明灯，当用添油法。尹师曰：涵养本原为先，救护命宝为急。又曰：一息尚存，皆可复命。人若知添油之法，续尽灯而复光明，即如得返魂之香，点枯荄而重茂盛。所以云：油千灯灭，气绝身亡。然非此窍则不能添油，非添油则不能接命，命不接则留性不住，性不住忽一旦无常到来，则懵懵然而去矣。故吕公曰：啬精宜及早，接命莫教迟。果然是接之则长生，不接则夭死。
盖人禀天地气数有限，不知保养，自暴自弃，如刘海蟾云：朝伤暮损迷不知，丧乱精神无所据；细细消磨渐渐衰，耗竭元和神乃去。阖辟之机一停，呼吸之气立断。呜呼！生死机关，其速如此，世人何事而不肯回心向道耶？
况此着工夫最是简易，不拘行住坐卧，常损此心，退藏夹脊之窍，则天地之正气可扯而进，与己混元真精凝结丹田，以为起生之本。盖以天地无涯之元炁，而续我有限之形躯，不亦易乎？
学者只要认定此窍，守而不离，久久纯熟，则里面皎皎明明，如月在水，相似自然，散其邪火，销其杂虑，降其动心，止其妄念。妄念既上，真息自现，真念无念，真息无息。息无则命根永固，念无则性体恒存。性存命固、悬念俱销，此性命双修之第一步也。
嗟乎！人生如无根之树，全凭气息以为根株，一息不来，命非己有。故欲修长生者，必固其气。气固则身中之元气不随呼而出，天地之真气恒随吸而入。久之，胎息定，鄞鄂成，而长生有路矣。
此段当与第三节蛰伏藏气穴同看。


玉液炼形法则（玉液炼形图）
初学之人，平素劳碌，乍入圜中，一旦安逸。逸则四肢不运动，安则百节不流通。以致脉络壅塞，气血凝滞，此通关荡秽之法不能无也。
此法先用行气主宰，照在玄膺一窍。此窍可通气管，即黄庭经所谓，玄膺气管受精符是也。少倾，则津液满口，如井水然，微漱数遍，徐徐以意引以重楼，渐达膻中、尻尾、中脘、神阙，至气海而止。就从气海分开两路，至左右大腿，从膝至三里，下脚背及大拇指，又转入涌泉，由脚跟脚弯循大腿而上至尾闾，合作一处，过肾堂、夹脊、双关，分送两肩、两膀、两臂至手背，由中指转手掌，一齐旋回过手腕，由胸旁历腮后，从脑灌顶，复下明堂、上腭，以舌迎之，至玄膺而止。此为一转毕。稍停又眼前行功，则壅滞之处浙次疏通，不唯贯穿诸经，亦能通达诸窍。即心印经所谓，七窍相通，窍窍光明是也。
盖吾人灵明，一窍六合而内，六合而外，本无不周，本无不照，其不能然者，为形所碍耳。直要炼到形神俱妙，方才与道合真。
夫行气用眼者何也？故施肩吾曰：气是添年药，心为使气神；若知行气主，便是得仙人。普人谓，目之所至，心亦至焉。心之所至，气亦至焉。斯言确之矣。
炼形用液者何也？道家谓之药涤玉液是津，玉池是口。黄庭内景云：口为玉池太和官，漱咽灵液灾不干，体生光华炁香兰，却灭百邪玉铢颜。审能修之登广塞。盖液中有气，气中有液，液气相生，日充月盛，为金液之基，作润身之宝。况能穿关透节，无处不到。古歌曰：华池神水频吞咽，紫府元君直上奔，常使气通关节透，自然精满谷神存。
夫玄膺一窍，乃是津液之海，生化之源，灌溉一身，皆本于此。故太上云：舌下玄膺生死岸，子若遇之升天汉。法华经颂云：白玉齿边流舍利，红莲香上放毫光，喉中甘露涓涓润，心内醍醐滴滴凉。此乃小玉液炼形法也。
人之孔窍所以通乎其虚，达乎其气，而周流于一身之内焉，一或有所蔽塞则为瘀痰、为壅血，而一身脉络不能相通使生疾病今以此法日行三、五次，但得气血流通，百脉和畅，病即去矣。止而勿行。此与退藏救护是为表里二段并行而不相悖。
夫涵养本原虽是去情识，实除生灭心。心无生灭，身无生灭定矣。欲除生灭心，必自无念始，无念之积习纯熟足，可致无梦。无念之静定熟足，可致无生。无梦乃现在之大事也，无念乃末后之大事也。无生则不造，无梦则不化，不造不化，即不生不灭也。
夫学道之士，不患不成，唯患不勤。苟能专精而勤，未有学而不得也。设使立志不坚，通道不笃，朝为而夕改，始勤而中辍，悦于须臾，厌于持久，欲望与天齐寿，不亦难乎？
内观经云：知道易，通道难；通道易，行道难；行道易，得道难，得道易，守道难。若使不难，则满市皆神仙矣。安足为异耶？
盖修道者，如农夫之去草一般，务拔其根，则吾心天真种子自然发生矣。况此一字法门，彻头彻尾，甚易行，甚有验。小而试之，可以却病延年，大而用之，可以超凡入圣，在学者用功深浅何如耳。

性命双修万神圭旨第二节口诀

安神祖窍翕聚先天
（安神祖窍图）
（内附法轮自转、龙虎交媾二法）
祖窍真际，举世罕知，不得师传，俨似暗中射垛。
盖祖窍者，乃老子所谓玄牝之门也。悟道篇云：要得谷神长不死，须凭玄牝立根基。所以紫阳言：修炼金丹，全在玄牝。于四百字序云：玄牝一窍，而采取在此，交媾在此，烹炼在此，沐浴在此，温养在此，结胎在此，至于脱胎神化，无不在此。修炼之士，诚能知此一窍，则金丹之道尽矣，所谓得一而万事毕者是也。
然而丹经大都喻言，使学者无所归着。前辈指为先天主人、万象主宰、太极之蒂、混沌之根、至善之地、凝结之所、虚无之谷、造化之源、不二法门、甚深法界、归根窍、复命关、中黄宫、希夷府、总持门、极乐国、虚空藏、西南乡、戊己门、真一处、黄婆舍、守一坛、净土、西方、黄中、正位、这个、神室、真土、黄庭，种种异名，难以悉举。
然此窍在身中求之，非口、非鼻、非心、非肾、非肝，非肺、非脾胃、非脐轮、非尾闾、非膀胱、非谷道、非两肾中间一穴、非脐下一寸三分、非明堂泥丸、非关元气海，然则果何处耶？
纯阳祖师云：玄牝玄牝真玄牝，不在心兮不在肾，穷取生身受气初，莫怪天机都泄尽。且以生身之理言之，父母一念将媾之际，而圆陀陀、光灿灿，先天一点灵光撞于母胞，如此○而已。懦谓之仁，亦曰无极。释谓之珠，亦曰圆明。道谓之丹，亦曰灵光。皆指此先天一气、混元至精而言，实生身之原、受气之初、性命之基、万化之祖也。及父母交罢，精血包罗于外，如此◎而已，即吾儒所谓太极是也。由是而五脏，由是而六腑，由是而四肢，由是而百骸，由是而能视、能听、能持、能行，由是而能仁、能义、能礼、能智，由是而能圣、能神、能文、能武，究竟生身本原，皆从太极中那一些儿发出来耳。
参同契云：人所禀躯体，本一无。元精云布，因炁托。初炁一疑定，玄牝立焉。上结灵关，下结气海。灵关藏觉灵性，气海藏生气命。性命虽分龙虎二弦，而性命之根则总持于祖窍之内。
故老子曰：玄牝之门，是谓天地根。何以谓之玄牝之门而曰天地根也？岂非吾身之天地、吾身是玄牝耶？吾身天地之根、吾身玄牝之根耶？吾身玄牝之门、吾身天地之门耶？而天地之门之所从出者，独不有所谓先天地生而为天地之根乎？故天气之根，乃天地之所由以分天而分地也，而玄牝之门之所从出者，独不有所谓先玄牝生而为玄牝之根乎？故玄牝之根，乃玄牝之所由以分玄而分牝也。
何以谓之玄也？岂非从有各之母中发出来也？何以谓之玄之又玄7岂非从无名之始中发山来也？
无名之始，释氏指为不二法门；子思曰其为物不二，则其生物不测；庄子曰昭昭生于冥冥，有伦生于无形。而欲悟性以见性者，其将来之昭昭而有伦乎？抑亦求之冥冥而无形乎？
冥冥无形，莫窥其朕。吾儒所谓无声无臭，释氏所谓威音王已前是也。然则何以谓之王，而其所以主张戚音者，太极也，故谓之王。
余于是而知学仙学佛者，但觅其王之所在而尊之尔，即尊王矣，而又且并其王而无有之，是游太极，而还于无极也。无极者，真中也。故曰圣圣相传在此中，此中就是尧舜久执之中、孔子时中之中、子思未发之中、易之黄中、通理之中、度人经之中、理五炁之中，释迦之空中之中，老子之守中之中。
然中字有二义。若曰中有定在者，在此中也。若曰中无定在者，乾坤合处乃其中也。以其可得而久执也，故曰有定在。然岂特在此一身之内为然也？是虽一身之外，而遍满天地，亦皆吾心之中也。又岂特在此天地之内为然也？是虽天地之外，而遍满虚空，亦皆吾心之中也。
易曰：周流六虚。然周流于六虚之外，而并不足，退藏于一身之窍，而非有余。故曰一窍能纳太虚。空中道经云：天之极上处距地之极下处，相去八万四千里。而天地之中，适当四万二千里之中处也。若人身一小天地也，而心脐相去亦有八寸四分，而中心之中，适当四寸二分之中处也。此窍正在干之下、坤之上、震之西、兑之东，八脉九窍、经络联辏、虚间二穴，空悬黍珠，是人一身天地之正中，乃藏元始祖炁之窍也。
若知窍而不知妙，犹知中而不知一。昔人有言曰：心是地而性是王，窍是中而妙是一。一有数种，有道之一、有神之一、有气之一、有水之一、有数之一、有一贯之一、有协一之一、有精一之一、有唯一之一、有守一之一、有归一之一。归一者，以其一而归乎其中也。守一者，以其一而守乎其中也。有中则有一，一而非中，则非圣人之所谓一也。有一便有中，中而非一，则非圣人之所谓中也。故孔子之一，以其中之一而贯之也。尧舜之中，以其一之中而执之也。伏羲氏之河图而虚其中者，先天也，乃吾身祖窍之中也。
孔子曰：先天而夫，弗违。
老子曰：无名天地之始。
即释氏所谓：茫乎，无联一片，太虚是也。
神禹氏之洛书而实其中者，后天也，乃吾身祖窍之一也。
孔子曰：后天而奉天时。
老子曰：有名，万物之母。
即道家所谓，露出端倪，一点灵光是也。
然而河图中矣，中而未始不一。洛书一矣，一而未始不中。中包乎一，一主乎中，岂非精微之妙理、无为之神机耶？
道德经曰：多言数穷，不如守中。
洞玄经曰：丹书万卷，不如守一。一者，生生不息之仁也。
中庸曰：修道以仁。
论语曰：天下归仁。
礼记曰：中心安仁。
周易曰：安土敦仁。
予常譬之果实之仁，中有一点者，太极也。而抱之两者，一阴一阳也。
易曰：易有太极，是生两仪。故易也者，两而化也。太极也者，一而神也。以此一点之神而含养于祖窍之中，不得勤，不得怠，谓之安神。祖窍非所以复吾身之干元乎？以此一点之仁，而敦养于坤土之中，而勿忘，而勿助，谓之安土。敦仁非所以立吾身之太极乎？
又若莲子之属中，有一条而抱之两片者，非所谓一以贯之邪？一而二、二而三、三生万物。故张紫阳云：道是虚无生一炁，便从一炁产阴阳，阴阳再合成三体，三体重生万物昌。
昔文始先生问于老子曰：修身至妙至要，载于何章？老子曰：在于深根固蒂，守中抱一而已。
何谓守中？曰：勤守中，莫放逸，外不入，内不出，还本源，万事毕。故老子所谓守中者，守此本体之中也。儒之执中者，执此本体之中。释之空中者，本体之中，本洞然而空也。
老子所谓抱一者，抱此本体之一也。释之归一者，归此本体之一也。儒之一贯者，以此本体之一而贯之也。
唯精唯一者，易之所谓精义入神者是也。久执厥中者，记之所谓王、中心、无为、以守至正者是也。曰王、中心者，盖以一点之仁主此中心之中而命之曰王，所谓天君者是也。夫何为哉？以守至正而已矣。命由此立，性由此存，此两者同出异名，原是窍中旧物。如今复返窍中，则蒙庄所谓南海之倏，北海之忽，相遇于混沌之地矣。
修丹之士，不明祖窍，则真息不住而神化无基，药物不全而大丹不结。盖此窍是总持之门、万法之都，亦无边傍，更无内外，不可以有心守，不可以无心求。求以有心，守之，则着相。以无心求之，则落空。若何可也？受师诀曰：空洞无涯是玄窍，知而不守是工夫。常将真我安止其中，如如不动、寂寂惺惺、内外两忘、浑然无事，则神恋气而凝，命恋性而住，不归一而一自归，不守中而中自守。中心之心既实，五行之心自虚，此老子抱一守中、虚心实腹之本旨也。
张紫阳云：
虚心实腹义俱深，只为虚心要识心。
刘海蟾云：
中央神室本虚闲，自有先天真气到。
吕纯阳云：
守中绝学方知奥，抱一无言始见佳。
徐佐卿云：
倏忽遨游归混沌，龙虎蟠距入中黄。
正阳翁云：
要识金丹端的处，未生身处下功夫。
如如居士云：
坤之上，干之下，中间一宝难酬价。
李清庵中和集云：
两含仪肇判分三极，干以直专坤辟翕。天地中间玄牝门，其动愈出静愈入。
王玉阳云光集云：
谷神从此立天根，上圣强名玄牝门。点破世人生死穴，真仙于此定乾坤。
谭处端水云集云：
阴居于上阳居下，阳气先升阴气随。配合虎龙交媾处，此时如过小桥时。
河上公过明集云：
杳杳冥冥开众妙，恍恍惚惚葆真窍。敛之潜藏一粒中，放之弥散六合表。
悟真篇云：
震龙汞自出离乡，兑虎金生在坎方。二物总因儿产母，五行生要入中央。
张景和枕中记云：
混元一窍是先天，内面虚无理自然。若向未生前见得，明知必是大罗仙。
葛仙翁玄玄歌云：
乾坤合处乃真中，中在虚无甚空阔。簇将龙虎窍中藏，造化枢机归掌握。
罗公远弄九集云：
一窍虚无天地中，缠绵秘密不通风。恍惚杳冥无色象，真人现在宝珠中。
天来子白虎歌云：
玄牝之门镇日开，中间一窍混灵台。无关无锁无人守，日月东西自往来。
张鸿蒙还元篇云：
天地之根始玄牝，呼日吸月持把柄。隐显俱空空不空，寻之不见呼之应。
高象先金丹歌云：
其一之道何所云，莫若先敲戊己门。戊己门中有真水，真水便是黄芽根。
丁野鹤逍遥游云：
三教一元这个圆，生在无为象帝先。悟得此中真妙理，始知大道祖根源。
萧祖虚大丹诀云：
学人若要觅黄芽，两处根源共一家。七返九还须识主，工夫毫发不容差。
李灵阳祖窍歌云：
个个无生无尽藏，人人本体本虚空。莫道瞿昙名极乐，孔颜乐亦在其中。
陈致虚转语偈云：
一者名为不二门，得门入去便安身。当年曾子一声唯，误了阎浮多少人。
薛紫贤虚中诗云：
天地之间犹橐钥，橐钥须知鼓者谁。动静根宗由此得，君看放手有风无。
吕祖纯阳文集云：
阴阳二物隐中微，只为愚徒自不知。实实认为男女是，真真说做坎离非。
李道纯无一歌云：
道本虚无生太极，太极变而先有一。一分为二二生三，四象五行从此出。
寿涯禅师语录云：
陀罗门启妙难穷，佛佛相传只此中。不识西来真实义，空穿铁履走西东。
马丹阳醉中吟云：
老子金丹释氏珠，圆明无欠亦无余。死户生门宗此窍，此窍犹能纳太虚。
曹文逸大道歌云：
借问真人何处来，从前原只在灵台。昔年云雾深遮蔽，今日相逢道眼开。
刘长生仙药集云：
一窍虚空玄牝门，调停节候要常温。仙人鼎内无他药，杂矿销成百炼金。
李道纯中和集云：
乾坤阖辟无休息，离坎升降有合离。我为诸君明指出，念头是外立丹基。
刘海蟾见道歌云：
函谷关当天地中，往来日月自西东。试将寸管窥玄窍，虎踞龙蟠气象雄。
无心昌老秘诀云：
自晓谷神通此道，谁能理性欲修真。明明说向中黄路，霹雳声中自得神。
玉蟾白真人云：
性之根，命之蒂，同出异名分两类。合归一处结成丹，还为元始先天炁。
缘督赵真人云：
虚无一窍正当中，无生无灭自无穷。昭昭灵灵相非相，杳杳冥冥空不空。
紫阳张真人金丹序云：
此窍非凡窍，乾坤共合成。名为神气穴，内有坎离精。
莹蟾李真人道德颂云：
阖辟应乾坤，斯为玄牝门。自从无出入，三界独称尊。
司马子微云：
虚无一窍号玄关，正在人身天地间。八万四千分上下，九三六五列循环。
大包法界浑无迹，细入尘埃不见颜。这个名为祖炁穴，黍珠一粒正中悬。
以上口诀，皆发明祖窍之妙。老子曰：天地之间，其犹橐钥乎。
庄子曰：枢得其环中，以应无穷坤。
曰：正位居体鼎。
曰：正位凝命根。
曰：君子思不出其位。
而孟子亦曰：立天下之正位，惟此正位也。以言乎其大，则足以包罗乎。天地而无外。故谓之广居而大道从此出矣。
毛诗曰：秉心寒渊。
太玄经曰：藏心于渊，美厥灵根。
参同契曰：真人潜深渊，浮游守规中。曰塞、曰藏，潜而守之之义也。然而浮游二字不可不知也。浮游者，优游也。即孟子之所谓勿忘勿助也，释氏所谓应如是住、如是降伏其心，亦此义也。

法轮自转工夫（法轮自转图）
三教法门，同途异辙，迹虽分三，理则一也。如此看工夫，释家谓之法轮，道家谓之周天，儒家谓之行庭。
易曰：艮其背不获其身，行其庭不见其人。无咎行庭者，天行健之之行也。天之行也，日一周天，何其健欤。若吾身亦一小天地者，周天之行健也。
易曰：天行健，君子以自强不息。然吾身中之黄庭太极立焉，而天则旋乎其外而在来之不穷矣。艮曰时止则止，太极立焉。时行则行，周天行焉。
又不观之系辞乎，系辞曰：日月相推而明生焉。又曰：寒暑相推而岁成焉。又曰：屈仰相感而利生焉。此行庭之心法也。
何为立极？即前所谓心中之仁安于中心之中，而为土中者，以敦养之，自有消息真机。而身心性命相为混合矣。
一屈一伸，一往一来，真有若日月之代明，寒暑之错行，其殆天运之自然，是亦吾身之一天地也。
始而有意，终于无意。起初用意引气旋转由中而达外，由小而至大，口中默念十二字诀曰：白虎隐于东方，青龙潜于酉位。一句一圈，数至三十六遍而止。及至收回，从外而旋内，从大而至小，亦念诀曰：青龙潜于酉位，白虎隐于东方。亦数三十六遍，复归太极而止，是为一周天也。久则不必用意，自然璇机不停，法轮自转，真个有歇手不得处。
全阳子云：与日月而周回，同天河而轮转。轮转无穷，寿命无穷。
鸣道集云：安闲自得长生道，昼夜无声转法轮。
韩逍遥云：法轮要转常须转，只在身中人不见，驾动之时似日轮，日轮向我身中转。
又云：法轮转得莫停留，念念不离轮自转。
当其转也，翁然如云雾之四塞，飒然如风雨之暴至，恍然如昼梦之初觉，涣然如沉屙之脱体。精神冥和，如夫妇之交接；骨肉融和，如澡浴之方起。
易曰：黄中通理，正位居体，美在其中，而畅于四肢。斯言信矣
。
龙虎交媾法则（龙虎交媾图）
夫人也，坎离交则生，分则死，此理之必然，无一人不如此者。
盖离三为阳，而居南，外阳而内阴也，谓之真汞。坎三为阴，而居北，外阴而内阳也，谓之真铅。故紫阳真人云：日居离位反为女，坎配蟾宫却是男。此言坎之男、离之女，犹父之精、母之血也；日之鸟、月之兔也；砂之汞、铅之银也；天之玄、地之黄也。此数者，皆指示龙虎二气也。
参同契曰：离已日光，坎戊月精。故离之已象龙之弦气也，坎之戊象虎之弦气也。夫戊与己是黄庭真土之体，因太极一判，分居龙虎二体之中。修丹之士，若欲返其本，复其初，使龙虎归于鼎中，情性归于窍内，当用龙从火里出、虎向水中生之二诀。则炎烈火中出飞龙之矫矫，泓澄水底跃走虎以耽耽，始得龙虎相交，向鸿蒙而潜归混沌。继则夫妻合体，从恍惚而竟入虚无、共至黄房，互相吞啖，两情留恋，二气交加，有如天地之媾精、日月之交光，盘旅于祖窍之间，自然复此先天未判之气而成混元真一之精。为大药之根原，作还丹之基本也。
原夫龙之情性常在于戊，虎之精性常在于已。只缘彼此各有土气，二土合并而成刀圭，是以坎离交而地天泰，龙虎交而戊合己也。戊己合为一体，则四象会合而产大药也。
易曰：天地氤氲，万物化醇；男女媾精，万物化生。天地以阴阳交媾而生物，丹法以阴阳交媾而生药。盖未有不交媾而用以成造化者也。
玉芝书云：玄黄若也无交媾，争得阳从坎下飞。是乃作丹之大端，修仙之第一义也。若天地之气不氤氲，则甘露不降，坎离之体不灾并，则黄芽不生。龙虎二弦之气不会合，则真一种子不产。真一种子不产，则将何者为把柄而凝成金液大丹耶？
然交媾之理有二，有内交者，有外交者。坎离、龙虎交，内交也，产药也。乾坤子午交，外交也，结丹也。此二法天渊不同，学者有细辨之。
张紫阳云：既驱二物归黄道，争得金丹不解生。是此义也。
吕纯职云：二物会时为道本，五行全处得丹名。是此义也。
陈抱一云：戊已乍交情性合，坎离才媾龙虎降。是此义也。
张用成云：虎跃龙腾凤浪粗，中央正位产玄珠。是此义也。
张平叔金丹四百字云：龙从东海来，虎向西山起，两兽战一场，化作一泓水。亦此义也。
夫龙虎交媾者乃三元合一之法也，所以会乾坤、交坎离、簇阴阳、合性命，使二者复变而为一。以至九宫、八卦、七政、六位、五行，四象、三才之生于二者，莫不皆归于二矣。一者，有物混成、先天地生是也。大哉！一乎！以其流行谓之炁，以其凝聚谓之精，以其妙用谓之神。
始因太极一判分居二体之中，日远目疏，卒至危殆。是以圣人，则天地之要，知变化之源，取精于水府，召神于灵关。使归玄牝窍中，得与祖炁聚会，三家相见，合为一体。先则凝神于混沌，次则寂照含虚空。抱一无离，是为返本还原之妙道也。
书曰：人心惟危，道心惟微，唯精惟一，允执厥中。盖言心与精而为一，而会归于黄中之中。而允执之者，此尧舜之所以开道统之传，而为万古圣学之宗也。

性命双修万神圭旨第三节口诀

蛰藏气穴众妙归根
（蛰藏气穴图）
（内附行、住、坐、卧四法）
前节言翕聚乃守中抱一之工夫，此节言蛰藏则深根固蒂之口诀。翕聚、蛰藏相为表里，非翕聚则不能发散，非蛰藏亦不能发生，是此二节一贯而下，两不相离者也。
此决无他，只是将祖窍中凝聚那点阳神下藏于气穴之内，谓之送归土釜，牢封固。又谓之凝神入气穴。此穴有内外两窍，外窍喻桃杏之核，内窍譬核中之仁。古仙有曰：混沌生前混沌圆，个中消息不容传，劈开窍内窍中窍，踏破天中天外天。
此窍中之窍，释尊标为空不空，如来藏。老君名之玄又玄。众妙门海蟾亦曰无底，曰橐有孔，曰钥中间一窍。无人摸着，此指窍中之窍而言也。是窍也，为阴阳之源，神气之宅，胎息之根，呼吸之祖。
胎者，藏神之府。息者，化胎之源。胎因息生，息因胎住。而窍中之窍，乃神仙长胎住息之真去处也。然天地之大办一胎也。而日月之往来，斗柄之旋转者，真息也。又不观三氏之书乎？易经曰：成性存存，道义之门。道德经曰：玄之又玄，众妙之门。遗教经曰：制之一处，无事不辨。皆直指我上真人呼吸处言之。
然则真人呼吸处果何处耶？吾昔闻之经曰：藏元精之窅冥府，结胎息之丹元宫，上赤下黑，左黑右白，中央黄晕之间，乃真人呼吸之处。正当脐轮之后，肾堂之前，黄庭之下，关元之上，即黄庭经所谓上有黄庭下关元，后有幽阙前命门是也。
廖蟾晖云：前对脐轮后对肾，中间有个真金鼎是也。即识此处，即将向来所凝之神而安于窍中之窍，如龟之藏，如蛇之蛰，如蚌之含光，如蟾之纳息，绵绵续续，勿忘勿助，若存而非存，若无而非无，引而收之。于无何乡，运而藏之，于阖辟处少焉。呼吸相含，神气相抱，结为丹母，镇在下田。外则感召天地灵阳之正气，内则擒制一身铅汞之英华。如北辰所居，众星皆拱。久则神气归根，性命合一，而大药孕于其中也。
然凝神调息皆有口诀，不然恐思虑之神妄交于呼吸之气，结成幻丹，而反害药物矣。所以仙翁云：调息要调真息息，炼神须炼不神神。
黄帝阴符经曰：人知其神之神，不知不神之所以神。不神者，性也。盖性者，神之根也。神本于性，而性则未始神。神中炯炯而不昧者，乃是真性也。
仙姑大道歌曰：我为诸君说端的，命蒂从来在真息。真息者，命也。盖命者，气之蒂也。蒂本于命，而命则未始气。气中氤氲而不息者，乃是真命也。
这个不神之神，与那个真息之息，他两个方才是真夫妻、真阴阳、真龙虎、真性命。纽结做一团，混合为一处，打成作一片，煅炼在一炉，或名之曰牛女相逢、又曰牝牡相从、又曰乌免同穴、又曰日月同宫、又曰魂魄相投、又曰金火混融，究而言之，不过凝神合气之法耳。
是以神不离气，气不离神，吾身之神气合，而后吾身之性命见矣。性不离命，命不离性，吾身之性命合，而后吾身未始性之性、未始命之命见矣。崔公入药镜曰：是性命，非神气，权而言之则二，实而言之则一。神气固非二物，性命则当双修。而双修之旨，久失其传，以至玄禅二门，五争高下。
刘海蟾云：真个佛法便是道，一个孩儿两个抱。
清和翁曰：性命双修教外传，其中玄妙妙而玄。簇将元始归无始，逆转先天作后夭。
此端奥妙，非师罔通，口诀玄微，详载于后。今姑就诸仙所证者而言之，便于初机而易得悟入也。
按白玉蟾云：昔日遇师亲口诀，只要凝神入气穴。气穴者，内窍也。蛰神于中，藏气于内，以如来空空之心，合真人深深之息，则心息相依，息调心净。盖蕴一点真心于炁中，便是凝神入气穴之法。神既凝定气穴，常要回光内照。照顾不离，则自然旋转，真息一降一升，而水火木金相为进退矣。
仙谚曰：欲得长生，先须久视。久视于上丹田，则神长生；久视于中丹田，则气长生；久视于下丹田，则形长生。
夫日月之照于天地间，蚌吸之则生珠，顽石蓄之则产玉，何况人身自有日月，岂不能回光内照，结自己之珍珠。产自已之美玉哉？
然而神即火也，气即水也。水多则火灭，火多则水干。中年之人，大抵水不胜火者多矣。所以，命宜早接，油要早添。添油之法已载前教护命宝之下。今复进言，则天人一气之旨尽露矣。
夫天人之际，唯一气之相为阖辟，相为联属已尔，而非有二也。故我而呼也，则天地之气于焉，而发而散。我而吸也，则天地之气于焉，而翕而聚。此天人相与之微，一气之感通者然也。故天地所以能长且久者，以其呼吸于其内也。人能效天地呼吸于其内，亦可与天地同其长久。
曹仙姑云：元和内运即成真，呼吸外施终未了。以口鼻之气往来者，外呼吸也。乾坤之气阖辟者，内呼吸也。
萧了真云：老子明开众妙门，一开一阖应乾坤。果于罔象无形处，有个长生不死相。此指内呼吸也。
张平叔云：玄牝之门世罕知，休将口鼻妄施为。饶君吐纳经千载，争得金乌搦兔儿。此斥外呼吸也。
外呼吸乃色身上事，接济后天以养形体。内呼吸以法身上事，栽培先天以养谷神。
盖内呼吸之息，原从天命中来，非同类之物不能相亲。是以圣人用伏炁之法，夺先天地之冲和，逆上双关。前返乎后，以达本根。使母之气伏子之气，子母眷恋于其间，则息息归根，而为金丹之母矣。
前辈云：伏炁不服气，服气须伏炁。服气不长生，长生须伏炁。炁之积于下者，无地可透，自然升之而上至髓海。积于上者，无处可奔。自然降之而下至海气。二气相接，循环无端。古先达人得济长生者，良由有此逆用之法也。
此法自始至终丢他不得。起手时有救护补益之功；第二节有流戊就己之功；第三节有添油接命之功；第四节有助火载金之功；第五节火炽而有接济之功；第六节胎成而有沐浴之功；第七节温养而有乳哺之功。婴儿救出于苦海，此时到岸不须船，这着功夫才无用矣。
且人始生也，一剪肚脐而几希性命即落在我之真人呼吸处矣；既之而在于天地之间；又既之而在于肉团之心；又既之而散于耳目口鼻四肢百骸。日复一日，神驰气散，乃死之途也。
故神仙以归伏法度人，必先教之返本。返本者何？以其散之于耳目口鼻四肢百骸者而复返于肉团之心，谓之涵养本原。又将以肉团心之所涵养者而复返之于天地之间，谓之安神祖窍。又将以天地间之所翕聚者而复返之于真人呼吸处，谓之蛰藏气穴。日复一日，神凝气聚，乃生之途也。
古仙曰：屋破修容易，药枯生不难。但知归伏法，金宝积如山。此时补完干体，接续气数，以全亲之所生，以全天之所赋，真汞才有八两，真铅始足半斤，若婴儿心同赤子，阴阳吻合，混沌不分，出息微微，入息绵绵，渐渐入而渐渐柔，渐渐和而渐渐定，久则窍中动息兀然自住，内气不出，外气反进，此是胎息还元之初，众妙归根之始也。
吕知常曰：一息暂停，方可夺天地造化。
程伊川曰：若非窃造化之机，安能长生？
翁葆光曰：一刻之工夫，可在天地一年之气数。
此三老者岂虚语哉？益胎息妙凝之时，入无积聚，出无分散，体相虚空，泯然入定。定久，内外合一，动静俱无，璇机停轮，日月合壁，万里阴沉春气合，九霄清澈露华凝。妙矣哉！其阴阳交感之真景象于斯时也。元精吐华，而干金出矿矣。此系重开混沌，再入胞胎，开无漏花，结菩提果，非夙有仙骨者，不能知此道之妙也。
后有密户前生门，出日入月呼吸存。此老氏黄庭外景经之口诀也。
只就真人呼吸处，放教姹女往来飞。此李长源混元宝章之口诀也。
内交真炁存呼吸，自然造化返童颜。此许旌阳醉思仙歌之口诀也。
西方金母最坚刚，走入壬家水里藏。此石杏林还元篇中之口诀也。
要知大道希夷理，太阳移在月明中。此薛紫贤复命篇中之口决也。
先贤明露丹台旨，几度灵鸟宿桂柯。此刘海蟾还金篇中之口诀也。
两般灵物天然和，些子神机这里求。此陈默然崇正篇中之口诀也。
古佛之音超动静，真人之息自游丝。此释鉴源青莲经中之口诀也。
一息渐随无念窅，半醒微觉有身浮。此罗念庵胎息篇中之口诀也。
出息不随万缘，人息不居蕴界。此般若尊者答东印度国王口诀也。
水银实满葫芦里，封固其口置深水。此萼绿华气穴图中之口诀也。
万物生皆死，元神死复生。以神归气穴，丹道自然成。此石杏林之口诀也。
归根自有归根窍，复命宁无复命关。踏破两重消息子，超凡入圣譬如闲。此李清庵之口诀也。
心思妙，意思玄，脐间元气结成丹。谷神不死因胎息，长生门户要绵绵。此群仙珠玉口诀也。
专气致荣神久留，往来真息自悠悠。绵绵迤逦归元命，不汲灵泉常自流。此海蟾翁口诀也。
一条直路少人寻，风虎云龙自啸吟。坐定更知行气主，真人之息又深深。此陈致虚口诀也。
圆不圆来方不方，森罗天地暗包藏。如今内外两层白，体在中央一点黄。此大成集口诀也。
息调心净守黄庭，一部浑全圆觉经。悟劫此身犹是幻，蒲团坐上要惺惺。此抱朴子口诀也。
经营鄞鄂体虚无，便把元神里面居。息往息来无间断，圣胎成就合元初。此陈虚白口诀也。
谛观三教圣人书，息之一字最简直。若于息上做功夫，为佛为仙不劳力。思缘达本禅之机，息心明理儒之极，息气凝神道之玄。三息相须无不克。此李道纯中和集中之口诀也。
胎息诀
袁天纲胎息诀
夫元气者，大道之根，天地之母，一阴一阳，生育万物。在人为呼吸之气，在天为寒暑之气。能改移四时之气者，戊己也。
春在巽，能发生万物。夏在坤，能长养万物。秋在干，能成熟万物。冬在艮，能含养万物。
故学道者，当取四时正气，纳人胎中，是为真种，积久自得，心定，神定，息定，龙亲虎会，结就圣胎，谓之真人胎息。太始民胎息诀
夫道，太虚而已矣。天地、日月皆从太虚中来。故天地者，太虚之真胎也。日月者，太虚之真息也。
人能与太虚同体，则天地即我之胎，日月即我之息，太虚之包罗即我之包罗。岂非所谓超出天地、日月之外而为混虚。氏其入欤。
达摩祖师胎息经
胎从伏气中结，气从有胎中息。气入身中为之生，神去离形为之死。知神气可以长生。固守虚无以养神气。神行则气行，神住而气住。若欲长生，神气相注，心不动念，无来无去，不出不入，自然常住。勤而行之，是真道路。
张景和胎息诀
真玄真牝，自呼自吸，似春沼鱼，如百虫蛰，灏气融融，灵风习习，不浊不清，非口非鼻，无去无来，无出无入，返本还原，是真胎息。
王子乔胎息诀
奉道之土，须审子午卯酉四时，乃是阴阳出入之门户。定心不动，谓之曰禅。神通万遍，谓之曰灵。智周万事，谓之曰慧。道元合炁，谓之曰修。真炁归元，谓之曰炼。龙虎相交，谓之曰丹。三丹同契。谓之曰了。
有志于道者，知此根源，依法修行，自可入于长生大道矣。
许栖严胎息诀
凡修道者，常行内观，遗去三尸，驱除六贼，纳气于丹田，定心于觉海。心定则神宁，神定则气住，气住则胎长矣。胎之长者，由于息之住地，无息不胎，无胎不息，住息长胎，圣母神孩。故曰：胎息定而金木交，心意宁而龙虎会也。
王方平胎息诀
凡所修行，先定心炁。心炁定则神凝，神凝则心安，心安则气升，气升则境忘，境忘则清静，清静则无物，无物则命全，命全则道生，道生则绝相，绝相则觉明，觉明则神通。
经曰：心通万法皆通，心静方法皆灭。此我佛如来真定法门者也。学者果能定心气，凝胎息，则还丹不远，金液非遥。
赤松子胎息诀
气穴之问，昔人名之为生门死户，又谓之天地之根。凝神于此，久之，元气日充，元神日旺。神旺则气畅，气畅则血融，血融则骨强，骨强则髓满，髓满则腹盈，腹盈则下实，下实则行步轻健，动作不疲，四肢康健，颜色如桃，去仙不远矣。
性空子胎息诀
我之本体本自圆明，圆明者是我身中天地之真胎也。我之本体本自空寂。空寂者，是我身中日月之息也。唯吾身之天地有真胎矣，而后天地之胎与我之胎相为混合而胎我之胎，唯吾身之日月有真息矣。而后日月之息与我之息相为混合而息我之息，唯吾身之本体既虚空矣。而后虚空之虚空与我之虚空相为混合而虚空我之虚空。
幻真先生胎息铭
三十六，一咽为先，吐唯细细，纳唯绵绵，坐卧亦尔，行立坦然，戒于喧杂，忌以腥膻，假名胎息，实曰内丹，非只治病，决定延年，久久行之，名列上仙。
以上口诀，举其大略，余者载于丹经，不可得而尽述。此蛰藏工夫其用大矣。谓人之元神，藏于气穴，犹万物藏于坤土。神入也，中天气降而至于地气，与神合，犹地道之承于天。
参同契曰：恒顺地理，承天布宣。
易曰：至哉！万物资生。
盖亥月纯坤用事之时，时当草木归根，蛰虫入户，闭塞成冬，冬虽主藏，然次年发育之功实胚胎于此。
盖一阳不生于复而生于坤，坤虽至阴，然阴里含阳，大药之生实根只于此。药将产时，就与孕妇怀胎相似，保完真种，不敢放肆。慎起居，节饮食，忌酒色，戒恼怒。外不役其形骸，内不劳其心志。至于行、住、坐、卧，各各有方，行则措足于坦途，住则凝神于太虚，坐则调丹田之息，卧则抱脐下之珠。故曰行、住、坐、卧不离这个。
卧禅图、行禅图立禅图、坐禅图
坐不必跌跏，当如常坐。夫坐虽与常人同，而能持孔门心法则与常人异矣。所谓孔门心法者，只要存心在真去处是也。
盖耳目之窍，吾身之门也。方寸之地，吾身之堂也。立命之窍，吾身之室也。故众人心处于方寸之地，犹人之处于堂也，则声色得以从门而摇其中。至人心藏于立命之窍，犹人之处于室也，则声色无所从入而窥其际，故善事心者，潜室以颐晦而耳目为虚矣。御堂以听政，而耳目为用矣。若坐时不持孔门心法，便是坐驰，便是放心。
坛经曰：心念不起名为坐，自性不动名为禅坐，禅妙义端不外此。
古人有言，修道易，炼魔难，诚哉是言也。然色魔、食魔易于制伏，独有睡魔难炼，是以禅家有长坐不卧之法。盖人之真元常在夜间走失，苟睡眠不谨，则精自下漏，气从上泄，元神无依亦弃躯而出，三宝各自驱散，人身安得而久存哉？
至人睡时，收神下藏丹窟，与气合交，水火互相拘钤，则神不外驰而气自安定矣。
今以常人言之，神则寄于目矣。而夜寐既熟，则藏之于肾，至夙兴之时，而目之神有不爽然清乎？藉其不夜而肾神岂能清？
今又以天道言之，日则丽之于天矣，而夜沦地中则藏之于海，至启明之侯，而天之气有不爽然乎？藉其不夜而海气岂能清？
此则崔公入药镜所谓水火交，永不老是也。
今之人懵而睡，忽然而醒，是何物主之而使之觉也？夫魂与神并则觉，魄与尸合则昏。昏者，死之根。觉者，生之兆。魂属阳而喜清虚，魄属阴而好驰骋。魄者，鬼也。魂者，神也。
神则日接之于物，夜形之于梦。黄粱未熟，南柯未寤，一生之荣辱富贵，百岁之悲忧悦乐，备尝于一梦之间。使其去而不还游，而不返则生死路隔，幽冥之途绝矣。
由是观之，人不能自生而其所以生者，梦中之人为之也，不能自死而其所以死者，梦中之人为之也。然不知所以梦，则亦不知所以死，不知所以觉，则亦不知所以生。梦中之有觉者，以梦之中而自有真觉者在焉。死中之有生者，以死之中而自有长生者在焉。是故，因觉知生，因梦知死，知斯二者，可以入道矣。
夫人之觉也，耳其有不能听乎，目其有不能视乎，手其有不能持乎，足其有不能行乎，心其有不能喜、不能怒乎。而人之睡也，耳固在也，何其不能听乎？目固在也，何其不能视乎？手固在也，何其不能持乎？足固在也，何其不能行乎？心固在也，何其不能喜、不能怒乎？由此观之，则其死也，似为无知而无觉矣。
而人之睡而梦也，而梦之时，亦有耳能听矣，而其听也，何其不属于人之耳乎？亦有目能视矣，而其视也，何其不属于人之目乎？亦有用能持矣，而其持也，何其不属于人之手乎？亦有足能行矣，而其行也，何其不属于人之足乎？亦有心能喜、能怒矣，而其喜也、怒也，何其不属于人之心乎？由此观之，则其死也，似为有知而有觉矣。
然死生通乎昼夜之道、梦觉之常者乎？古之真人，其觉也，无忧；其寐也，无梦。故无梦地位，非道成之后不能到也。然初机之士，炼心未纯，昏多觉少，才一合眼，元神离腔，睡魔入舍，以致魂梦纷飞，无所不至，不惟神出气移，恐有漏炉迸鼎之患。
若欲敌此睡魔，须用五龙盘体之法。诀曰：东首而寝，侧身而卧，如龙之蟠，如犬之曲，一手曲肱枕头，一手直摩脐腹，一只脚伸，一只脚缩，未睡心，先睡目，致虚极，守静笃，神气自然归根，呼吸自然含育，不调息而息自调，不伏气而气自伏。依此修行，七祖有福。陈希夷己留形于华山，蒋青霞曾脱壳于王屋。此乃卧禅的旨，与那导引之法不同。功夫到时，自然寝寐神相抱，觉悟候存亡，亦能远离颠倒梦想。即漆园公所谓，古之真人，其觉也，无忧；其寝也，无梦是矣。
然虽睡熟，常要惺惺，及至醒来，慢慢辗转，此时心地湛然，良知自在，如佛境界。正白乐天所云：前后际断处，一念未生时，此际若放大，静一场效验。真有不可形容着。昔尹师静室中有一联云：觉悟时切不可妄想，则心便虚明。纷扰中亦只如处常，则事自顺遂。
李真人满江红词云：好睡家风，别有个睡眠三昧。但睡里心诚，睡中澄意，睡法既能知旨趣，便于睡里调神气。这睡功，消息睡，安禅少人会。
又敌魔诗云：坐中昏睡怎禁它，鬼面神头见也么。昏散皆因由气浊，念缘未断属阴多。渐来水面侵堤岸，风定江心绝浪波。性寂情空心不动，坐无昏散睡无魔。
上古之人，有息无睡。故曰：向晦入晏，息若一觉。睡熟阳光尽为阴浊所陷，就如死人一般，若知晏息之法，当向晦时。耳无闻，目无见，口无言，心无累，鼻息无喘，四肢无动。那一点元神真气相依相恋，如炉中种火相似。久久纯熟，自然神满不思睡，气满不思食，精满不思欲，元炁自聚，真精自凝，胎婴自栖，三尸向灭，九虫自出，所谓睡魔不知从何而去矣。其身自觉安而轻，其心自觉虚而灵，其气自觉和而清，其神自觉圆而明。若此便入长生路，休问道之成不成。
紫中道人答问
客问：坐禅一事如何？
予答曰：咽津纳气，是人行有药，方能坐化生鼎内。若无真种子，犹将热火煮空铛。释氏云：此是守尸鬼魔砖作镜的工夫。其言相是而不相非，粤自晋之伯阳、宋之紫阳，绝唱斯道，厥后缵其绪也，即海琼、紫琼、黄房、缘督、上阳诸真迭继，则金丹之草一丝之脉，至今不断，代不乏人，以接绍三教一源之道统。若言守静兀坐，乃最下小乘之法，外道惑人之邪径耳。
客复问：然则毕竟如何？
予曰：子肯大施法财，告天萌愿，即当为汝言。
客跽而请曰：弟子历劫难遇，今生遭逢，原师慈悲，恩莫大焉乎。
曰：子来，吾语汝。子今信誓旦旦，予将妄言之，子勿妄听之；予以实言之，子勿妄信之，当告汝言。夫精、气、神三宝，则撑持宇宙，总括阴阳。天地得之而含盖乾坤，人心得之则修仙做佛。唯有内有外，知之者可以兼而修之，不知者独修一物。独修者，乃顽冥之汉也；兼修者，能证仙佛之果也。缘其乱统，则说到此地，未有不望洋而退舍者矣乎。果无疑，当以告子，凡言内外兼修者，其精在沓冥恍惚之中。此精姓金，唤九三郎，讳元晶，号曰金华商夫君，居玉池之西，出入跨虎，乳名婴儿，晚则唤为金公。凡到邻家，便称主人，其情嗜交梨。此乃先天地之精，却为人之至宝。其炁乃虚无中来，此炁姓白，唤太乙郎，名元炁，号曰：宇宙主宰素练郎君。寄居西川，出入骑白虎，乳名唤真种子，晚则呼白头老子。到邻家，便称父母，好食乌龟而多情。此为先天地之真炁，即是人之至宝。故上阳子曰：既自虚无中来，却非天之所降，地之所出，又非我身所有，亦非精、亦非血、非草木、非金石，是皆非也。谁得而知之乎？然以先天地之神而言，其神号无位真人，佛云纥利陀耶。佛若认得此神，却有妙用。此神专主杀人、专主生人。修仙作佛者，必要此神主之，方得。而内经故曰：人身中殆有两精者，一魂一魄是也。夫随精往来者，神即是也。白祖云：唯人，头有九宫，中一宫名曰谷神。神常居其谷，日则接于物，夜则接于梦，神不能安其居也。南柯未断，黄粱未熟，一生之荣辱富贵，百岁之优悲悦乐，备尝于一梦之间，使之游而不返，去而不还，则幽冥之途、隔生死之路绝矣。由是观之，人不能自生而神生之，人不能自死而神死之。若神长居其谷，人乌得而死乎？紫阳曰：炼神须炼不神神。盖谓此耳。天颖子曰：虽久学定身，心无五时七候者，促龄秽质，色谢归空。自云：慧觉复，称道成，实所失。然可谓谬矣。若言坐禅之士，予所厌闻，故上古圣仙之贵，当于人类中修之，如或未然，乞勿开口，未当醒悟。</div>
