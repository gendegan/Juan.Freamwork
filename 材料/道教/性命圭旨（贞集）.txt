性命双修万神圭旨第七节口诀
婴儿现身出离苦海
（婴儿现形图、出离苦海图）
（内附真空炼形法则）
前面火候已足，圣胎已圆，若果之必熟，儿之必生，弥历十月，脱出其胞。
释氏以此谓之法身，又曰实相。玄门以此谓之赤子，又曰婴儿。婴儿当移胎换鼎之时，跃然而出，潜居气穴之间，又重开一混沌也。
盖此穴原是神仙长胎住息之乡，赤子安身立命之处。因是熟境，顺路而归。婴儿既宴坐静室，安处道场，须藏以玄玄，守以默默。始则藉坤母黄芽以育之，继则聚天地生意以哺之。此愿彼应，发迩见远。其中自呼自息，自阖自开，自动自静，自由自在，若神仙逍遥于无何乡，似如来禅定于寂灭海。
到此大安乐处，仍须密守关元，无令外缘六尘魔贼所侵，内结烦恼，奸臣所乱。若坐若卧，常施莹净之功。时止时行，广运修持之力。遂得六门不漏，一道常通，真体如如，永固丹基者矣。日夕如此卫护，如此保顾，如龙养珠，如母育子，不可顷刻暂忘，刹那失照。
钟离翁曰：
孩儿幼小未成人，须藉坤娘养育恩。
又曰：
已证无为自在心，更须温养保全真。
李清庵曰：
丹从不炼炼中炼，道向无为为处为。息念息缘调祖炁，忘闻忘见养婴儿。
吕纯阳曰：
腹内婴儿养已成，且居尘世暂娱情。无端措大刚饶舌，却入白云深处行。
盖温养育婴乃作仙之一大事，若养育失调，婴儿就有弃壳离巢之变。此时着实提防，不可轻纵出去，则一出而迷途，遂失舍而无归。
故白玉蟾有重整钓鱼杆，再斫秋筠节之叹。
上阳子云：
既达返还九与七，此即木金三五一。炁全神壮换胎时，照护婴儿休远出。
防护之诀，密固三要为紧。
参同契曰：
耳目口三宝，闭塞勿发通。真人潜深渊，浮游守规中。
其法是以眼观眼，以耳听耳，以鼻调鼻，以口缄口，潜藏飞跃，在正一心。则外无声色臭味之牵，内无意必固我之累。自然方寸虚明，万缘澄寂，而我本来赤子怡怡然安处其中矣。
虽然外固三要，尤要内遣三害。三害者，邪念、烦恼、嗔恚是也。故道觉禅师曰：修此戒定慧，断彼嗅贪痴。盖贪痴易于制伏，唯有嗔毒难降。
圣胎诀云：嗔恚之火一燃，胎真去如奔马。直待火灭烟消，方才归于庐舍。
宋儒亦曰：忿火不惩，必有燎原之患，欲水不窒，岂无溃川之灾？
圆觉道场修证仪云：一念嗔起，具八方障门，今欲去嗔之法，唯宗老子之日损、周易之惩忿、世尊之觉照。
高憎妙普曰：嗔火正燃时，我以觉照之。犹如汤消冰，了了无分别。缘此嗔火非实有体，皆从无名而来。
犹宝积经偈云：如钻木出火，要假众缘力。若缘不和合，火终不得生。是不悦意生，毕竟无所有。知声性空故，嗔也不复生。嗔不在于声，亦不身中住。因缘和合起，离缘缘不生。如因乳等缘，和合生酥酪。嗔目性无起，因于粗恶事。愚者不能了，热恼自烧燃。应当如是知，究竟无所有。嗔性本寂静，但有于假名，嗔恚即实际。以依真如起，了知如法界。是名嗔三昧。
宝积经又云：求自然智破无名壳，则无名变成慧炬，而嗔火化作心灯，嗔之一毒既消，八万四千烦恼亦灭。
佛经云：诸魔平等，烦恼为先。
又云：现住菩萨魔，烦恼无所有。
文云：智者于苦乐，不动如虚空。善观察烦恼，我我所俱离。
又云：无障大悲，观诸众生，所有烦恼皆从虚假妄想而失。知诸烦恼，体性自离。如是随觉，即是菩提。烦恼之性，即菩提性。
又云：烦恼境是佛境界，观烦恼性空是正修行。
又云：欲除烦恼，当行正念。
四祖亦云：一切烦恼业障，本来空寂。
细观佛祖经旨大概，谓烦恼性空勿为窒碍，观如梦幻，不用介怀。设使触景情动，如回应声，既应即止。若此，则烦恼尘劳不待断而自灭，胎真赤子弗假修而自灵。
又有经云：
以智慧剑破烦恼贼，以智慧刀裂烦恼纲，以智慧火烧烦恼薪。
僧圆照云：
对治烦恼魔，清净常欢喜。
庞居士云：
谛现四大本空，烦恼何处安脚。
晁文元云：
身同梦幻非真有，事比风云不久留。既能洞达须刚断，烦恼魔空过即休。
张紫阳云：
可谓道高龙虎伏，堪言德重鬼神饮。已知寿永齐天地，烦恼无由更上心。
六祖坛经云：凡夫即佛，烦恼即菩提。前念迷即凡夫，后念悟即佛。前念着境即烦恼，后念离境即菩提。
故缨珞经云：佛言我从本来不得一法，究竟定意，始知所谓无念。若得无念者，观一切法，悉皆无形，因此得成无上正真之道。
又云：世人不能成道而脱生死者，良由妄念为轮回种子耳。
盖妄念起处，即是生灾。妄念息处，即是真元。故玄门以止念为本，释教以无念为宗。
无念者，为无邪念，非无正念。念有念无即名邪念，不念有无助名正念。念善念恶即名邪念，不念善恶即名正念。乃至苦乐、生灭、取舍、冤亲、憎爱，井名邪念，不念苦乐等是名正念。但事来不受一切处，无心即是无念也。无念之念，谓之正念。
佛经云：善男子我等住于无念法中，得如是金色三十二相，放大光明，照无余世界。
高峰禅师云：
慈氏受一生成佛之功，不出一念无生性海。
智常禅师云：
真如无念。非念法能阶实相，无生岂生心。能至无念念者，即念真如；无生生者，生乎实相。
李之才云：
念之天理则明月之当空，念之人欲则浮云之蔽日。
寒山子云：
旋干倒岳镇常静，一念万年永不移。
天隐子云：
不睹不闻存觉性，无思无念养胎仙。
宝积经中所说菩萨安住无所住之念，非忆非忘所安住念，即名法界。是知从上若佛、若祖、若圣、若仙，皆因冥心息念而得妙道。
故尚书曰：唯狂克念作圣，然克念之功须要躬行实践，方有进步。不然，一片太虚，途路甚远，少一步定是到不得。
昔人所谓工夫不到不方圆，工夫若做到极，则处自然入于无念。既得无念真常，则玄窍婴儿寂寂然而无挠扰之患矣。
刘虚谷云：
大功欲就三千日，妙用无亏十二时。
陈朝元云：
含养胞胎须十月，育婴乳哺要千朝。
泥丸翁云：
片响工夫修便现，老成须是过三年。
三年功夫已完，温养事毕。即悟真所谓，一霎火焰飞，真人自出现。真人既现，必出太玄而升天谷，再加冥心灭尽之功，则有通灵变化之妙。
刘海蟾曰：
卦行火侯周天毕，孕个婴儿镇下田。霹雳一声从地起，干户肇开光万里。翻身推出太玄关，这回方是真仙子。


真空炼形法则（真空炼形图）
普照怫心曰：
异端有白我其观，却叹人从瓮里盘。最上一乘含蓄远，好从玄窍觅天宽。
盖真空炼形之法，譬喻运瓮相似。若处瓮内，焉能运之，必也处于瓮外。身处瓮外者，即释氏所谓外其身而虚空之是也。
故老子曰：
外其身而身修，忘其形而形存。
薛道光曰：
若人空此幻化身，亲授圣师真规则。
张全一曰：
太虚是我，先空其身。其身既空，天地亦空。
天地既空，太空亦空。空无所空，乃是真空。
清静经曰：内观其心，心无其心。外视其形，形无其形。形无其形者，身空也；心无其心者，心空也。心空无碍，则神愈炼而愈灵；身空无碍，则形愈炼而愈清。直炼到形与神而相涵，身与心而为一，方才是形神俱妙、与道合真者也。
古仙曰：形以道全，命以术延。此术是窍无涯之元炁，续有限之形躯。无涯之元炁，是天地阴阳长生真精灵父圣母之炁也。有限之形躯，是阴阳短促浊乱凡父凡母之气也。故以真父母之炁变化凡父母之身为纯阳真精之形，则与天地同寿也。
按孙陀罗尊者云：世尊教我观鼻端白，我初谛观，经三七日，见鼻中气出入如烟，身心内明，圆洞世界，遍成虚净，犹如硫璃烟相渐消，鼻息成白，心开漏尽，诸出入息化为光照，照十方界，得阿罗汉。
朱元晦云：
鼻端有白，我其观之。
莫认真云：
平生姿韵爱风流，几笑时人向外求。万别千差无觅处，得来原在鼻尖头。
夫人未生之先，一呼一吸，气通于母。人之既生之后，一呼一吸，气通于天。天人一气，联属流通，相吞相吐，如扯锯焉。天与之我，能取之得其气，气盛而生也。天与之天，复取之失其气，气绝而死也。
故圣人观天之道，抉天之行，每于义驭未升，肠谷之时，凝神静坐，虚以待之，内含意念，外舍万缘，顿忘天地，粉碎形骸。自然太虚中有一点如露如电之阳，勃勃然，入玄门，透长谷，而境上泥丸，化为甘霖而降于五内。我即鼓动巽风以应之，使其驱逐三关九窍之邪，扫荡五脏六腑之垢，焚身炼质，煅滓销霾，抽尽秽浊之躯，变换纯阳之体。累积长久，化形而仙。
陈翠虚曰：
透体金光骨髓香，金筋玉骨尽纯阳。炼教赤血流为白，阴气消磨身自康。
丘长春曰：
但能息息常相顾，换尽形骸玉液流。
张紫琼曰：
天人一气本来同，为有形骸碍不通。炼到形神冥合处，方知色相即真空。
薛复命曰：
不知将谓气，得后自然真。
董汉醇曰：金用矿消，形由炁炼。炼形之法，总有六门。其一曰玉液炼形，其二曰金液炼形，其三曰太阴炼形，其四曰太阳炼形，其五曰内观炼形。若此者总非虚无大道，终不能与太虚同体。唯此一诀，乃曰真空炼形。虽曰有作，其实无为，虽曰炼形，其实炼神，是修外而兼修内也。
依法炼之，百日则七魄亡形，三尸绝迹，六贼潜藏，而十魔远遁矣。炼之千日，则四大一身，俨如水晶塔干，表里玲珑，内外洞彻，心华灿然，灵光显现。灵光者，慧光也，故曰惹光生处觉花开。盖慧觉花开非炼形入微与道冥一者不能有此。
故生神经曰：身神并一，则为真身；身与神合，形随道通。隐则形固于神，显则神合于气。所以蹈水火而无碍，对日月而无影。吾亡在己，出入无间。或留形住世，或脱质升仙。有白日而飞肉尸者，黄帝之谓也。有留形在世者，彭祖之谓也。有受命而居天职者，张天师之谓也。有拔宅而上升者，许施阳之谓也。有示疾而终者，王重阳之谓也。有入仕而臣者，东方朔之谓也。至于老子为柱史，辛钘为大夫，尹喜为关令，伯姬为卿上，唐典隐昆陵，孑休治漆园，帝者师四，皓辅汉惠，仇生仕殷，辅光仕汉，马舟仕晋，海蟾仕燕，正阳弃官，纯阳应举，常有执鞭，琴高执笏。若此者，多不可以枚数。
噫！神仙之隐显去留，岂世之凡夫所能测度者哉。更若凭虚御风之，列子折芦过江之，达摩非若淘质炼形之功，又安能如此轻举之身乎？此形神俱妙之道，非坐脱立亡者之所能知。所以不免有抛身入身之失尔。
故学仙佛之流，若独以炼神为妙，不知炼形为要者，所谓清灵善化之鬼，何可与高仙为比哉？大抵温养炼形，无分彼此，虽然在两处发明，其实是一个道理。内外兼修，不相违背。若十日功夫无间，乃悬崖撒手时也。自然言语道断，心思路绝。能所两亡，色空俱泯，无滞无碍，不染不着，身似翔鸿不可笼，心如莲华不着水。火光净净，潇潇洒洒，腾腾任运，任运腾腾，做一个无事无为、自在消逼之散汉也。此际婴儿渐露其形，与人无异，愈要含华隐曜，镇静心田，若起欢忻，就要广境。
如陈泥丸云：
我昔功夫行一年，六脉已息气归根。有个婴儿在丹田，与我形貌亦如然。
婴儿既长，穴不能居，自然裂窍而出、贯顶而升。此之谓出离苦海而起彼岸也。
永明寿禅师云：
身在苦海中，赖此铁罗汉。苦海既脱离，舍筏登彼岸。
观吾陈真人云：
此岸波涛已脱离，到彼方知寿可跻。一得归来宜永得，渡河筏子上天梯。


性命双修万神圭旨第八节口诀
移神内院端拱冥心
（端拱冥心图、化身五五图、跨凤凌霄图、阳神出现图）
始则有作有为者，采药结丹以了命也；终则无作无为者，抱一冥心以了性也。
悟真篇云：
始则有作人争觉，及至无为众始知。但见无为为道妙，不知有作是根基。
证道歌云：
到无为处不无为，方知吾道是希夷。
今之在象凡夫、出家外道，只知有这边道理，不知有那边境界，只知有此间之妙，不知有彼岸之玄；只知无事，而不知稀有之事；只知无为，而不知有为之法。此乃知其一不知其二。修其性不修其命者也。
故丹道未成之先，若不知下学之有为，而着于空焉，则谓之落空汉。丹道已成之后，若不知上达之无为，而着于相焉，则谓之守尸鬼。
石杏林曰：
有物非无物，无为合有为。
陈泥丸曰：
我闻前代诸圣师，无为之中无不为。
阴长生曰：
无为真人居上界，空寂更无尘可碍。有为功就又无为，无为也有功夫在。
所谓真人居上界者，即婴儿出离苦海、移居天谷之时也。空寂冥心者，即吕祖向晦冥息真心合道之法也。
施肩吾曰：达摩面壁九年，方超内院世尊。冥心六载，始脱樊笼。
夫冥心者，深居静室，端拱默然，一尘不染，万虑俱忘，无思无为，任运自如；无视无听，抱神以静，无内无外，无将无应，离相离空，离迷离妄，体含虚寂，常觉常明，但冥此心，万法归一，则婴儿安居于清灵之境、栖止于不动之场。色不得而碍之，空不得而缚之，体若虚空，安然自在矣。
故达观禅师云：
色不缚兮空不碍，昙息冥心观自在。大千万有总归无，世界坏时渠不坏。
谭长真云：
婴儿移在上丹田，端拱冥心合自然。修到三千功行满，凭他作佛与升仙。
此处是纯一不杂的工夫，岂能空纤毫情想，但起希仙作佛之心，便直生死窍中，不能得出。
所以关尹子云：若有厌生死心，超生死心，只名为妖，不名为道。
益清静体中，空空荡荡，晃晃朗朗，一无所有，一切无住。
故心要诀云：
冥心本乎无住无，住心体圆融不测。
如金刚经云：不应住色生心，不应住声、香、味、触法，生心应生无所住心。
金刚齐菩萨云：我不依有住而住，不依无住而住，如是而住。
憎肇云：圣人之心，住无所住，其住坐忘。
论云：不依一法，而心常住。
了心经云：心无所住，住无所心，了无执着，无住转真。
净名经云：一切法以无住为本，安住无为，名之为住，住无方所，故名无住。无住心者，是为真心。
禅源集云：言心者是心之名，言知者是心之体。
菏泽云：心体能知，知即是心，心本空寂，至虚至灵。由空寂虚灵而知者，先知也。由空寂虚灵而觉者，先觉也。不虑而觉者，谓之正觉。不思而知者，谓之真知。
故祖师云：空寂体上，自有本智能知，即此空寂之知，便是达摩所传清净心也。心常寂是自性体，心常知是自性用。
所以六祖云：一切万法，不离自性，自性自知，自性自见，自性自悟，自悟自度。悟性还易，了心甚难。故了心也者，了此心也。了心，则心无其心矣。无心之心，是谓真心。真心是性，真性是心。
太上云：了心真性，了性真心，空无空处，无处了真。此谓真空不空，空无所空，即是了见本心也。
庞居士云：
十方同聚会，个个学无为。此是选佛场，心空及第归。
与夫空觉极圆，空所空灭，即是了见本性也。
华严经云：
法性本空寂，无取亦无见。性空即是佛，不可得思量。
原夫性体本空，心体本定。无空无无空即名毕竟空，无定无无定即名其如定。虽修空，不以空为证，不作空想，即是真空也。虽得定，不以定为证，不作定想，即名真定也。空定衡极，通达无碍，一旦天机透露，慧性灵通，乍似莲花开，恍如睡梦觉，忽然现出天然境界，充满于上天下地而无尽藏也。此是心性常明，炯炯不昧，晃朗宇宙，照彻古今，变化无方，神妙莫测。虽具肉眼而开慧眼之光明，非易凡心便同佛心之知见，乃是见性见到彻处，修行修到密处。故得—性圆明六通顿足。
何谓六通？按玉阳大师曰：坐到静时，陡然心光发现，内则洞见肺腑，外则自见须眉，智神踊跃，日赋万言，说妙谈玄，无穷无极，此是心境通也。不出庐舍，预知未来事情。身处室中，又能隔墙见物。此是神境通也。正坐之间，刹时迷闷，混沌不分，少顷心窍豁然大开，地理山河，犹如掌上观纹，此是天眼通也。能闻十方之音如耳边音，能忆生前之事如眼前事，此是天耳通也。或昼或夜，入于大定，上是天堂，下见地狱，观透无数劫来宿命所更，此是宿信通也。神通变化，出如自如，洞鉴十方众生，知他心内隐微之事。他虽意念未起，了了先知，他虽意念未萌，了了先觉，此是他心通也。
子思曰：心之精神之谓圣。故心定而能慧，心寂而能感，心静而能知，心空而能灵，心诚而能明，心虚而能觉。
四祖道信曰：一切神通作用，皆是自心感现。
璎珞经曰：神名天心，通名慧性。天然之慧彻照无得，故名神通。神通具足，愈加默耀，韬光慧而不用，若露圭角，恐染邪魔。
古云：道高一尺，魔高一丈。正定之时，或闻种种善恶之声，或现种种违顺之境，总是魔障，不可着他。又须反观一身，四大皆是假，合如梦幻，全体非身。但在此心，魔自消灭。
古语云：见怪不怪怪自亡，见魔非魔魔自灭。或脑中有霹雳之声，或眼内有金星灿耀，或顶下红霞了绕，或眉间涌出圆光，此皆幻景，心莫受他，但行工夫，休证效验。
所以古仙云：项下有光犹是幻，云生足下未为仙。又于静中忽见楼台珠翠、女乐笙簧、异草奇花、触目如画，彼人不悟，将谓是到天宫，不知自身内院，认作真境，因循而不出。入此际须用虚空观而扩充之，则我天谷之神升入太虚，合而为一也。
其虚空观者，应观自心。心本不生，自性成就，本来空寂，光明遍照，犹如虚空莹彻，清净廓然，周遍圆明，皎洁成大月轮，量等虚空，浩然无际。复应观察自身，则心之虚空而通于身之虚空，身之虚空而通于天地之虚空，天地之虚空而通于太极之虚空，虚虚相通，共成一片，岂不与太虚混之而为一耶？
始而虚其心也，既而虚其身，又既而虚天地，虚而无虚，无虚而虚，虚也不知，无虚也不知，则我阳神冲虚出入而无障碍矣。然后方可与天地合德，太虚同体，而为混虚氏之人欤。
此处只言到太虚之阶梯，未曾造到太虚之实际。谓之炼神则可，谓之出神则未也。
欲要高奔帝境，当炼演谷神，常以灵和寂照，为心虚空不住，为观抱本还原归太极，由此进进不已，及其无上可上，玄之又玄，无象可象，不然而然，则一灵之妙有遍法界，而圆通贯云汉，以高跻与穹冥而俱合，此天谷元神炼到至极至妙之处也。
故章思廉曰：得太极全体，见本来面目，先天一点真，后天却是屋。
莹蟾子曰：炼阳神了出阳神，自色界超无色界。既然证成妙道，须要混俗和光。虽处凡尘，而不可流俗；虽居浊世，而莫测行藏。日唯销隐，匿积阴功，开诚心，施法乳，汲引后学，普度众生，上报佛恩，下资群品。
金刚经曰：所有一切众生之类，若卵生、若胎生、若湿生、若化生、若有色、若无色、若有想、若无想、若非有想、若非无想、我皆令入无余，涅盘而灭度之。如是灭度无量、无数、无边众生，实无众生得灭度者。故世尊成道之旦，发普度众生之悲，乃曰：先度众生，然后作佛。
肇法师曰：性本无生，故亦无灭，此实千圣同然之真心。众生度尽，方入涅盘，此亦千圣同归之实际。
王方平曰：
鸾鹤来时乘紫雾，玉皇有敕登仙路。九玄七祖尽升天，度了群生方自度。
噫！试观古佛高仙何等运心之普，如今人有一法一诀者，秘密珍藏，犹恐漏泄，较之古人，可不愧死。
予之无念也久矣，但未得自度，先要度人，一念存心，不能自释，今之此作，尽泄天机，唯末后一着，尚未发明。今再言之，道书曰：阴神能见人，阳神使人见。盖独修一物者，所出乃阴神也。阴神则有影无形，世所谓鬼仙是也。若双修性命者，所出乃阳神也。阳神则有影有形，世所谓天仙是也。故曰：道本无相，仙贵有形。然而出神太早，丹经之所深诃既得，其母当返其始。常留神于天谷，复归如婴儿，不识不知，唯深唯寂，阳光无漏，则愈扩愈大，弥远弥光，自然变化生神。生之再生，则生生而无尽；化之又化，则化化而无穷，又生孙百千万亿。
张紫阳曰：
一载生个儿，个个会骑鹤。
陈泥丸曰：
一载胎生一个儿，子又孙兮孙又枝。
白玉蟾曰：
一体遍多犹朗月，而影分千水多身。
入一着明镜，而光寓万形。
仙家谓之分身，佛氏谓之化身。如世尊之不离菩提树下，而遍升天宫说法。又如善财之不出莎罗林，历二百十城而遍参诸友。
东华帝君曰：
法身刚大通天地，真性圆明贯古今。若未顶门开具眼，休教散影与分形。
分形散影非不妙也，奈何还滞幻躯中，尚未超脱，欲千变万化，岂不反伤于本体耶？直到九载功完纯，亦不宜忽然跳出五行之外，返于无极之初。证实相妙之，更妙得真功全之，又全成金刚不坏之体，作万年不死之人。自觉觉他绍隆佛种三千功满，而白鹤来迎，八百行圆，而丹书宣诏飞升金阁，返佩帝乡。
即钟离翁云：
九载功成人事尽，纵横天地不由亲。
萧紫虚云：
功成须是出神经，内院繁华无累身。会取古仙超脱法，飘然跨鹤观三清。
诸仙奔壳，各有不同。有从宝塔出者，有从红楼出者，有看月而出者，有对镜而出者，有冲顶门而出者。
所以玄奥集云：
塞断黄泉路，冲开紫府门。如何海蟾子，化鹤出泥丸。
中和集云：
成就顶门开一窍，个中别是一乾坤。
盖顶门一窍岂易开哉。先发三昧火透之，不通。次聚太阳火冲之，略启。二火腾腾，攻击不已。刹时，红光满界，紫焰弥天，霹雳一声，顶门开也。
故吕纯阳曰：
九年火候直经过，忽尔天门顶中破。真人出现大神通，从此天仙可相贺。
真人出现，乘云气，御飞龙，升玉京，游天阙，飘飘云际，翱翔太空。凤篆金书，朝赴九阳之殿；蟋桃玉液，位登万圣之筵。适意则鸾舆前引，登云则龙驾前迎。紫府鳌宫欲去，而顶中鹤舞，丹台琼苑拟游，而足下云生。劫火洞烧，我则优游于真如之境；桑田变海，我则逍遥于极乐之天。聚则成形，散则成气，隐显莫测，变化无穷。人水火而不溺不焚，步日月而无形无影。刀兵不能害，虎兕不能伤。阴阳不能变迁，五行不能陶铸。阎罗不能制其死，帝释不能宰其生。纵横自在，出入自由。信乎！
紫阳云：
一粒灵丹吐入腹，始知我命不由天。
此大丈夫得意之秋，功成名遂之日也。人生到此，宁不快哉？
上阳子云：
总皆凡世播英雄，做尽功名到底空。唯有金丹最灵妙，大罗天上显神通。


性命双修万神圭旨第九节口诀
本体虚空超出三界
（超出三界图、毗卢证果图）
按梓童化书云：予之在朝也，以闻方外之言，辞荣而归道。逢隐者指，予以心印授，予以正诀曰，此西方大圣人归寂法也。子能念而习之，可度生死，死而不亡，终成正觉。若能中道而废，则犹能择地而处，亦可为神仙。予于是历观汉、唐诸仙，多在此处超脱而去者，岂非化书所谓中道而废耶？
又览龙牙颂云：学道如钻火，逢烟未可休。予又历观宋、元诸仙，多在此处户解而去者，岂非龙牙所谓逢烟而休耶？
虽则仙去，然却缺末后一段工夫，毕竟有些欠稳处。犹傅大士云：侥经八万劫，终是落空亡。亦不知寿命有限而不及修耶，抑亦不知不得此法而不能修也。
命宗人只知炼精化炁、炼炁化神、炼神还虚而止，竟遗了炼虚合道一段。
是以无上师曰：养得金丹圆似月，未免有圆还有缺。何如炼个太阳红，三界十方俱洞彻。
盖圣修诣极自是少此一段不得。缘丹经子书皆不曾言及末后一着。唯李清庵曾说到这里。
如门人问：脱胎后还有造化么？
清庵曰：有造化在。圣人云，身外有身，未为奇特，虚空粉碎，方露全真。所以脱胎之后，正要脚踏实地，直待与虚空同体，方为了当。
又云：更有炼虚一着，当于言外求之。其见趣可谓度越诸仙矣。
但不肯说个实际出来，云何炼虚，作何归着，竟自朦朦胧胧虚应过去。亦不知是不会祖师意而不能说耶，抑亦不知是怕泄漏天机而不敢说也。
故水丘子叹曰：打破虚空消亿劫，既登彼岸舍舟楫。阅尽丹书万万篇，末后一句无人说。
盖此秘藏心印，皆佛佛授手、祖祖相承，迄至六祖衣钵止，而不传诸佛，秘藏于兹塞矣。自此而下鲜有知者。故曰：七祖如今未有人。
直到吾师尹公，以其夙植灵根，更得教外别传之旨。忽一日禅关参透，豁然贯通，而千佛秘藏又复开于今日矣。
故悟道偈云：把个疑团打破时，千佛心华今在兹。下大竿头取进步，虚空真宰天人师。
我今又承师旨而得此法，如获无价宝珠。即剑南和尚云：自从说得此明珠，释梵轮王俱不要。然佛之地步甚高，而必至于虚空本体。本体虚空方成无上正等在觉而入涅盘。
故邵康节曰：圣人与太虚同体，与天地同用。今人求其义而不得，乃噫之曰：体太虚之体以为体，用天地之用以为用。此言大似隔窗窥日，不过见其光影而已。若言体太虚之体以为体，便是有个太虚在而着于体矣，何以能太虚？若言用天地之用以为用，便是有个天地在而着于用矣，何以能天地？然而太虚其知有体乎？其不知有体乎？天地其知有用乎？其不知有用乎？太虚不知有体而天地之用在于太虚之体，天地不知有用而太虚之体在于天地之用。体其所体者体其所用也，用其所用青用其所体也。乃至于粉碎虚空方为了当，何以故？
益本体，本虚空也。若着虚空相，便非本体虚空。本粉碎也，若有粉碎心，便不虚空。故不知有虚空，然后方可以言太虚天地之本体，不知有粉碎，然后方可以言太虚天地之虚空。究竟到此已会窥破虚空之本体，但未得安本体于虚空中。
即华严经云；法性如虚空，诸佛于中住。到这里自知道虚空是本体，本体是虚空。必须再加功而上，上胜进进不已，直到水尽山穷，转身百尺竿头。至必至于不生不灭之根源。终必终于不生不灭之觉岸。于中方是极则处。此处无他，不过是返我于虚，复我于无而已。返复者，回机也。
故曰：一念回机，便同本得。究竟人之本初原自虚无中来，虚化之为神，神化之为气，气化之为形，顺则生人也。今则形复返之为气，气复返之为神，神复返之为虚，逆则成仙也。
古德云：何物高于天，生天者是。何物大于虚实，运虚空者是。盖大道乃虚空之父母，虚空乃天地之父母，天地乃人物之父母。天地广大，故能生万物；虚空无际，故能生天地；空中不空，故能生虚空。而曰：生天地、生万物，是皆空中不空者之有以主之也。以其空中不空，故能深入万物之性，以主张万物而方便之。毋谓空中不空，能深入万物之性，以主张万物而方便之也；抑亦能深入天地之地，以主张天地而方便之也。汝毋谓空中不空，能深入天地之性以主张天地而方便之也，抑亦能深入虚空，以主张虚空而方便之也。
夫空中不空者，真空也。真空者，大道也。今之炼神还虚者，尤落在第二义，未到老氏无上至真之道也。炼虚合道者，此圣帝第一义，即是释氏最上一乘之法也。
华严经云：虽尽未来际，遍游诸佛刹。不求此妙法，终不成菩提。
此法只是复炼阳神，以归还我毗卢性海耳。所以将前面分形散影之神摄归本体，又将本体之神销归天谷，又将天谷之神退藏于祖窍之中。如龙养额下之珠、若鸡抱巢中之卵，紧紧护持，毋容再出，并前面所修所证者，一齐贬向无先国里。依灭尽定而寂灭之，似释迦掩室于摩竭，如净名杜口于毗耶。此其所以自然造化而复性命之而复虚空之之不可以已也。而复性命，而复虚空，至此已五变化矣。变不尽变，化不尽化，非通灵变化之至神也。
故神百炼而愈灵，金百炼而愈精，炼之而复炼之，则一炉火焰炼虚空，化作微尘万顷冰。壶照世界大如黍米。少焉，神光满穴，旸焰腾空，自内窍达于外窍外，大窍九而九窍之中，窍窍皆有神光也。小窍八万四千，而八万四千窍之中，窍窍皆有神光也。彻内彻外，透顶透底，在在皆有神光也。如百千灯照耀一室，灯灯互昭，光光相涉，而人也，物也，莫不照耀于神光之中矣。是则是已尤非其至也。
然不能塞乎天地之间，则未满东鲁圣人干元统天之分量也。又敛神韬光，销归祖窍之中，一切不染，依灭尽定而寂灭之。寂灭既久，则神光如云发电，从中窍而贯于上窍，大窍小窍，窍窍皆有神光也。光明洞耀，照彻十方，上彻天界，下彻地界，中彻人界。三界之内，处处神光。若秦镜之互照，犹帝珠之相含，重重交光，历历齐现。而神也，鬼也，莫不照耀于神光之中矣。妙则妙已，尤非其至也。
然不能遍入尘沙法界，则未满西竺圣人毗卢遮那之分量也。再又敛神韬光，销归祖窍之中，一切不染，依灭尽定而寂灭之，寂灭既久，而六龙之变化全，则神光化为舍利光矣。如赫赫日轮，从祖窍之内一涌而出，化为万万道毫光，直贯于九天之上。若百千昊日，放大光明，普照于三十大千世界。而圣也，贤也，及森罗万象，莫不齐现于舍利光之中矣。
故大觉禅师云：一颗舍利光熠熠，照尽亿万无穷劫。大千世界总皈依，三十三天咸统摄。
而舍利光既遍满于三千大千世界内，尤未尽其分量。又自三千大千世界中复放无量宝光，宜充塞于极乐世界。既而又升于袈婆幢界，又升于音声轮界，复直冲于胜莲华世界，得与贤胜如来相会也。
自从无始分离，今日方才会面。彼此舍利交光，吻合一体，如如自然，广无边际。
所以经颂云：诸佛似一大圆镜，我身犹若摩尼珠。诸佛法身入我体，我身常入诸佛躯。王祖弘忍云：一佛二佛千万佛，总是自身无别物。昔年亲种善根来，今日依旧得渠力。荷泽禅师云：本来面目是真如，舍利光中认得渠。万劫迷头今始悟，方知自性自文殊。
自性清静，便是无垢佛。自性如如，便是自在佛。自性不昧，便是光明佛。自性坚固，便是不坏佛。各各诸佛，自身俱有。说亦不尽唯一性，尔性即是心，心即是佛。新佛旧成，曾无二体，以报身就法身，如出模之像，像本旧成，一体无异。新成旧佛，亦无二形，以法身就报身，如金成像，昔未成象金，故今成像，竟诸佛如已成像之金仙。众生如未成像之金矿，成与未成，似分前后，则金体始终更无前别。
故<a href="https://www.zhonghuadiancang.com/foxuebaodian/yuanjuejing/" target="_blank" class="infotextkey">圆觉经曰：既已成金，不重为矿，经无穷时，金性不坏。原此金性，人人本有，个个不无。至于十方众生，皆我金刚佛性。而天地万物，咸囿我如来之法身矣。到此地位，方知天地与我同根，万物与我一体。遍法界是个如来藏，尽大地是个法王身。实际无差，与三世佛而一时成道；真空平等，共十类生而同日涅盘。法身其大也，虚空且难笼其体，真心其妙也，神鬼亦莫测其机。穷未来际为一昼夜，尽微尘海为一刹那。前千古而后乎今，无不是这个总持，上乎天而下乎地，无不是这个充塞。
二祖慧可曰：囫囫囵囵成这个，世世生生不变迁。太上所以云：天地有坏，这个不坏。
这个才是真我，这个才是真如，这个才是真性命，这个才是真本体，这个才是真虚空，这个才是真实相，这个才是菩提道场，这个才是涅盘实地，这个才是不垢不净，这个才是非色非空，这个才是自觉圣智，这个才是无上法轮，这个才是本性虚无、虚无实体，这个才是常住真心、随心自在，这个才是佛之妙用、快乐无量，这个才是烦恼业净、本来空寂，这个才是一切因果、皆无梦幻，这个才是生灭灭己、寂灭为乐，这个才是金刚不变、不坏之真体，这个才是无始不生、不灭之元神，这个方是不可量、不可称、不可思议、无边功德，这个才是清净法身、圆满报身、千百亿化身、毗卢遮那佛。
偈曰：天上天下无如佛，十方世界亦无比。世界所有我尽见，一切无有如佛者。