大道说
（三圣图）
庖羲上圣，画八卦以示人，使万世之下，知有养生之道。
广成子谓黄帝曰：至阴肃肃，至阳赫赫。赫赫发乎地，肃肃出乎天。我为汝遂于大明之上矣，至彼至阳之原也；为汝入于穹冥之门矣，至彼至阴之原也。
轩辕再拜曰：广成子之谓天矣。
周公繇易曰：君子终日干干。
孔子翼曰：终日干干，反复道也。
夫道也者，位天地、育万物，曰道；揭日月、生五行，曰道；多于恒河沙数，曰道；孤则独无一侣，曰道；直入鸿蒙而还归溟滓，曰道；善集造化而颉超圣凡，曰道；目下机境未兆而突而灵通，曰道；眼前生杀分明而无能逃避，曰道；处卑污而大尊贵，曰道；居幽暗而极高明，曰道；细人刹尘，曰道；大包天地，日道：从无入有，曰道；作佛成仙，曰道。佛经五千四十八卷，也说不到了处；中庸三十三章，也说不到穷处；道德五千余言，也说不到极处。道也者，果何谓也？一言以定之，曰炁也。
原夫一炁蟠集，溟溟滓滓，窅窅莫测，氤氲活动，含灵至妙，是为太乙，是为未始之始。始也，是为道也，故曰无始。
夫天地之有始也，一炁动荡，虚无开合，雌雄感召，黑白交凝，有无相射，混混沌沌，冲虚至圣，包元含灵，神明变化，恍惚立报，是为太易，是为有始之始。始也，是谓道生一也，是曰元始。
夫天地之太极也，一炁斯析，真宰自判，交映罗列，万灵肃护，阴阳判分，是为太极，是谓一生二也，是曰虚黄。
阴阳既判，天地位焉，人乃育焉，是谓二生三也，是曰混元。
阳之清者，升上而焕丽也，则日月星辰在焉。故天左运，三光右旋。阳之清者，腾上而会于阳也，故风云动而雷雨作焉。阴之浊者，重滞而就地也，则海岳奠峙而五谷草木昌焉。故岩岫出云，山泽通气。阴阳之气闭而不通也，则雪霜结而冻冰焉。阴之浊者，积冱而下凝也，穴岩幽藏而深邃，故五谷八石以错杂焉。天地之中，阴阳正气之所交也，圣人焉，仙佛焉，庶民焉，贤愚寿夭，实所宰焉。胎卵湿化，无所息焉。是为六合也，是谓三生万物也。
人禀氤氲之气而生，而长至于二八之年。则九三之阳乃纯。当是时也，岂非上德之大人乎？忽天一朝，谋报浑敦之德者至，乃日凿一窍，则九三之阳，蹄骤奔蹶，而去之六二之中矣。由是干不能纯，而破于离；坤有所含，而实于坎。
若夫至圣神人，能知道体太极之所以判，能知死生根本之所以始，能知乾坤阴阳之所以乘，能知天地玄牡之所以交，是以法乾坤之体，效坎离之用，振阴阳之柄，过生死之关，取坎中之阳，填离中之阴，离阴既实，则复纯白为干矣。
斯时补足干元，复全浑敦，以全亲之所生，以全天之所赋，是为囫囫囵囵一个完人也。再加向上功夫，精进不怠，则盆丹成而圣胎圆，圣胎圆而真人现。真人出现，变化无穷，隐显莫测，而与钟、吕、王、马并驾，亦又何难？
奈何世人不明此道，盛不知养，衰不知救，日复一日，阳尽阴纯，死而为鬼。故紫阳真人曰：嗟夫！人身难得，光阴易迁，罔测修短，安逃业报？不自及早省悟，唯只甘分待终。若临期一念有差，立堕三涂恶辙，则动经尘劫，无有出期。当此之时，虽悔何及？
故三教圣人，以性命学开方便门，教人熏修，以脱生死。
儒家之教，教人顺性命以还造化，其道公。
禅宗之教，教人幻性命以超大觉，其义高。
老氏之教，教人修性命而得长生，其旨切。
教虽分三，其道一也。
儒之圣教曰：安汝止，钦厥止，艮其止，止其方，缉熙敬止，在止至善。黄中通理，正位居体，思不出位，立不易方，居天下之广居，立天下之正位，行天下之大道。浑然在中，粹然至善。诚尽处腔子，里乐处方寸。神明之舍，道义之门，活泼泼地，乐在其中。肫肫其仁，渊渊其渊，浩浩其天，天下归仁，退藏于密，保思何虑之天，不识不知之地。难以悉纪，要而言之，无非为此性命之道也。
道之玄教曰：玄牝之门，天地之根，生身处，复命关，金丹之母，玄关之窍，凝结之所，呼吸之根。甲乙坛，戊己门，心源性海，灵府灵台蓬莱岛。朱砂鼎、偃月炉、神室，气穴、土釜、谷神、灵根、把柄、坎离交媾之乡，千变万化之祖，生死不相关之地，鬼神觑不破之机。难以悉纪，要而言之，无非为此性命之道也。
释之禅教曰：不二法门、甚深法界、虚空藏、寂灭海、真实地、总持门。彼岸、净土、真境心他极乐国。如来藏、舍利子、菩萨地、光明藏、圆觉海、般若岸、法王城、西方、天堂、空中、真际、这个、三摩地、华藏海，陀罗尼门、不动道场、波罗蜜地，难以悉纪。要而言之，无非为此性命之道也。
儒曰：存心养性。道曰：修心炼性。释曰：明心见性。心性者，本体也。
懦之执中者，执此本体之中也。道之守中者，守此本体之中也。释之空中者，本体之中本洞然而空也。
道之得一者，得此本体之一也。释之归一者，归此本体之一也。儒之一贯者，以此本体之一而贯之也。
余于是而知：不执中、不一贯，其成圣而孔子乎？不守中，不得一，其能玄而老子乎？不空中、不归一，其能禅而释迦乎？唯此本体。以其虚空无朕，强名曰中；以其霹出端倪，强名曰一。言而中即一之藏也，一即中之用也。
故天得此而天天，地得此而地地，人得此而人人。而天地人之大道，原于此也。
皇得此而皇皇，帝得此而地地，王得此而王王。而皇帝王之大道，原于此也。
圣得此而圣圣，玄得此而玄玄，禅得此而禅禅。而圣玄禅之大道，原于此也。
帝皇之得道者，若羲农、黄帝焉。仕隐而得道者，如老、庄、关令焉。侯王而得道者，若子房、淮南焉。山岩而得道者，若钟、吕、希夷焉。
道之在天地间，成仙作佛者，历历不可以指数也。伏睹总仙之传，始知自古以来冲举者十万余人，拔宅者八千余处。奇若子晋之骖鸾、琴高之控鲤，寿若李脱之八百、安期之三千。或住世而留形，或厌世而尸解。复有道成而隐，但为身谋，不肯遗名于世间者、岂胜道哉？是以深山妙窟，代不乏人，或隐或显，宁具知乎？
古之王公大人，折节下士，只为有道存尔。周子曰：天地间，至尊者道，至贵者德，至难得者人。人而至难得者，道德有于身而已矣。
先哲云：人身难得今已得，大道难明今已明。此身不向今生度，更向何生度此身？
世人不明此身虚幻，是四大假合之物耳。速如水上之沤，瞬若石中之火。人寿虽曰百年，迨其七十，固亦稀矣。
今以有限易摧之身，日逐无涯不测之事。一息不来，倏然长往，命未告终，真灵已殁于别壳矣。当斯之时，虽荣居极品，禄享千钟，家丰无价之珠，室富倾城之美，悉皆抛下，非已有也。所有与于偕行者，平昔所作罪业而已。故曰：万般将不去，唯有业随身。
回光集云：千年铁树开花易，一失人身再复难。
悟真篇云：试问堆金等山岳，无常买得不来么？
吕纯阳云：万劫千生得个人，须知前世种来因。速觉悟，出迷津，莫使轮回受苦辛。
张紫阳云：休教烛被风吹灭，六道轮回莫怨天。
三夏斯语，能不恤然失乎？
夫人欲免轮回，而不堕于世纲者，莫若修炼金丹，为升天之灵梯，超凡之径路也。其道至简至易，虽愚昧小人得而行之，亦立跻圣域。奈何世之修真者，志道而不专精，专精而不勤久，是以学者众而成者寡也。
尚书曰：知之非艰，行之唯艰。
道经曰：上士闻道，勤而行之。闻而不行，道安能成？
陈泥丸曰：我昔修行得真诀，昼夜功夫无断绝。一朝行满人不知，四面皆成夜光阙。
马丹阳曰：师恩深重终难报，誓死环墙炼至真。
二公念生死事大，无常迅速，发勇猛心，辨精进力，若不立此大志，安能脱樊笼，而超霄汉者哉？
吕祖有云：辛勤二三年，快活千万劫。
盖天有时而倾，地有时而陷，山有时而推，海有时而竭。唯道成之后，乘飞龙，驾紫雾，翱翔天外，逍遥虚空，数不得而限之，命不得而拘之，真常本体，无有尽时，回顾世间之乐，何乐如之？
尝稽道德经曰：虽珙壁以先驷马，不如坐进此道。此予道之所由作也。
性命说
夫学之大，莫大于性命。性命之说，不明于世之久矣。
何谓之性？元始真如，一灵炯炯是也。
何谓之命？先天至精，一炁氤氲是也。
然有性，便有命；有命，便有性。性命原不可分。但以其在天，则谓之命；在人，则谓之性。性命实非有两。况性无命不立，命无性不存，而性命之理，又浑然合一者哉。
故易曰：干道变化，各正性命。中庸曰：天命之谓命。此之谓也。
乃玄门专以气为命，以修命为宗，以水府求玄立教。故详言命而略言性，是不知性也，究亦不知命。
禅家专以神为性，以修性为宗，以离宫修定立教。故详言性而略言命，是不知命也，究亦不知性。
岂知性命本不相离，道释原无二致。神气虽有二用，性命则当双修也哉。
贤人之学，存心以养性，修身以立命。圣人之学，尽性而至命。
谓性者神之始，神本于性，而性则未始神，神所由以灵。命者气之始，气本于命，而命则未始气，气所由以生。
身中之精，寂然不动。盖刚健中正，纯粹精者存，乃性之所寄也，为命之根矣。
心中之神，感而遂通。盖喜、怒、哀、惧、爱、恶欲者存，乃命之所寄也，为性之枢矣。
性而心也，而一神之中炯。命而身也，而一气之周流。故身心，精神之舍也。而精神，性命之根也。
性之造化，系手心。命之造化，系乎身。见解知识，出于心哉。思虑念想，心役性也。举动应酬，出于身哉。语默视听，身累命也。
命有身累，则有生死。性受心役，则有去来。有生死，不能至命也。有去来，不能尽性也。
故盈天地间，皆是生气，参赞两间，化育万物。其命之流行，而不息者乎？盖生之理，具于命也。盈天地间，皆是灵觉，明光上下，照临日月。未始性，而能性我之性者，性之始也。未始命，而能命我之命者，命之始也。
天窍圆而藏性，地窍方而藏命。禀虚灵以成性，中天地以立命。性成命立，其中有神。命蒂元气，性根元神。潜神于心，聚气于身。其中有道。
性有气质之性，有天赋之性；命有分定之命，有形气之命。
君子修天赋之性，克气质之性；修形气之命，付分定之命。分言之，则二；合言之，则一。其中有理。
是以神不离气，气不离神，吾身之神气合，而后吾身之性命见矣。性不离命，命不离性，吾身之性命合，而后吾身未始性之性、未始命之命见矣。未始性之性、未始命之命，是吾之真性命也。我之真性命，即天地之真性命，亦即虚空之真性命也。
故圣贤持戒定慧而虚其心，炼精气神而保其身。身保则命基永固，心虚则性体常明。性常明则无来无去，命永固则何死何生。况死而去者，仅仅形骸耳。而我之真性命，则通昼夜、配天地，彻古今者，何尝少有泯灭也哉。
尝观之草木焉，归根复命，而性在其中矣。性而神也，则花。花而实也，而命又在其中矣。自形中之神，以入神中之性，此之谓归根复命。
又尝譬之男女媾精焉，而一点之善，落于子宫者，气合之而为命也，而性即存于其间。其即一阴一阳之相搏，而一点落于黄中之中以成性。乃妙合而凝，不测之神乎？此之谓性命妙合。
奈妙合之道不明，修世者遗命，且并率性之窍妙，不得而知之，矧能炼之乎？非流于狂荡，则失于空寂，不知其命，末后何归。修命者遗性，且并造命之功夫，不得而知之，知能守之乎？
非执于有作，则失于无为。不知其性，劫运何逃？即二氏之初，亦岂如是乎？
吾闻释迦生于西方，亦得金丹之道，是性命兼修，为最上乘法，号曰金仙。
吕祖亦曰：只知性，不知命，此是修行第一病。只修祖性不修丹，万劫阴灵难入圣。
岂但如今之导引者流，而以形骸为性命焉已哉。又岂但如今炼神炼气者流，而以神气为性命焉己哉。又岂但如今修性修命者流，而以性命为性命焉己哉。是皆不唯无益于性命，而且有害于性命。不得性命之真，良可叹也。
故尝论之，人在母腹，呼吸相会，是以母之性命为性命，而非自为性命。至于出胞断蒂，而后自为性命，然亦非真常之性命也。必于自为性命中，而养成干元面目，露出一点真灵。
形依形，形不坏；神依性，神不灭。知性而尽性，尽性而至命。乃所谓虚空本体，无有尽时。天地有坏，这个不坏，而能重立性命，再造乾坤者也。
故道家不知此，则谓之傍门；释氏不知此，则谓之外道，又焉能合天地之德，而与太虚同体哉？噫！至此而性命之说，无余旨矣。
死生说
大众好生恶死，以莫识死生故。生从何来，死从何去。徒在生前，奔驰谋作，致大亏生道，不得逍遥。故于死后，渺茫沦落，不戡破死门，竟堕轮转。
所以仙佛出世，汲汲以一大事因缘，使人知去来处，徐徐引出生死苦海。易系曰：原始要终。故知死生之说，盖无始之始，强名干元，即本来妙觉；无终之终，强名道岸，即无余涅盘。
生而生也，而其所以生者，固在于此；至死而死也，而其所以不死者，亦在于此。此而不知，则未有不随生而存，随死而亡者，沉溺恶道，出没无期。
生则是第八识神阿赖耶主之，死亦是第八识神阿赖耶主之。投胎则此识先来，舍身则此识后去。故曰：去后来先作主公。经颂曰：善业从下冷，恶业从上冷，二皆至于心，一处同时舍。当此之际，如生龟解壳，活蟹落汤，地水火风，各自分散。
而神既离形，但看世界，与泼墨相似，东西莫辨，上下不知。只见有缘之处，一点妄明。见明色，发明见，想成流，爱为种。纳想为胎，入母中官，禀气受质。气则顿具四大，渐成诸根，心则顿具四蕴，渐成诸识。
十月胎完，及期而育，地覆天翻，人惊胞破，如行山巅蹶什之状。头悬足撑而出。囫囵一声，天命真元，着于祖窍。昼居二目，而藏于泥丸；夜潜两肾，而蓄于丹鼎。乳以养其五脏，炁则冲乎六腑。骨弱如绵，肉滑如饴，精之至也；视而不瞬，哮而不嘎，和之至也。此乃赤于混沌，纯静无知，属阴坤卦。
自一岁至三岁，长元炁六十四铢，一阳生乎复卦。
至五岁，又长元炁六十四铢，二阳生乎临卦。
至八岁，又长元炁六十四铢，三阳生手泰卦。
至十岁，又长元炁六十四铢，四阳生手大壮。
至十三岁，又长元炁六十四铢，五阳生乎夬卦。
至十六岁，又长元炁六十四铢，六阳是为干卦。
盗天地三百六十铢之正炁，原父母二十四铢之祖炁，共得三百八十四铢，以全周天之造化，而为一斤之数也。
此时，纯阳既备，微阴未萌，精炁充实，如得师指，修炼性命，立可成功矣。
自此以后，欲情一动，元炁即泄，不知禁恳，贪恋无已。故由十六至二十四岁，耗元炁六十四铢，应乎姤卦。一阴初生，品物咸章，淳浇朴散，去本虽未远，愎霜之戒，己见于初，又若勤修炼，可谓不远复者矣。
至三十二岁，耗元炁六十四铢，应乎遁卦。二阴浸长，阳德渐消，欲虑蜂起，真源流荡，然而血气方刚，志力果敢，若勤修炼，则建立丹基，亦易为力。
至四十岁，又耗元炁六十四铢，应乎否卦。天地不交，二气各复其所，阴用事于内，阳失位于外，若勤修炼，则危者可安，亡者可保。
至四十八岁，又耗元炁六十四铢，应乎观卦。二阳在外，而阳德微，重阴上行，而阴气盛，若勤修炼，则可抑方盛之阴柔，扶向微之阳德。
至五十六岁，又耗元炁六十四铢，应乎剥卦。五阴并升乎上，一阳将反乎下，阴气横溃，阳力仅存，若勤修炼，如续火于将穷之木，布雨于垂槁之苗。
至六十四岁，卦炁已周，所得天地父母之元炁三百八十四铢、而为一斤之数者，耗散已尽，复返于坤。纯阴用事，阳气未萌，若勤修炼，时时采药，时时栽接，则阴极而能生阳，穷上而能反下，革柔为刚，还老为强矣。
于此时不遇至人，汲汲修炼，虽保余年，皆籍谷精以培后天之精气，无复有先天之元炁矣，安能长生不死哉？
此所以虚化神、神化炁、炁化血、血化形、形化婴、婴化童、童化少、少化壮、壮化老、老化死、死复化为虚、虚复化为神、神复化为气、气复化为物，化化不间，犹环之无穷。
夫方物非欲生，不得不生，万物非欲死，不得不死。任他尘生尘灭，万化万生，不能脱离苦海，劫劫生生，轮回不绝，无终无始，如汲井轮。三界凡夫，无一不遭此沉溺。
故世人莫知生从何来，盖参父母未生前；死从何来，知来然后知生处。世人莫问死从何去，盖参魂游魄降后；生从何去，知去然后知死处。死之机由于生，生之机原于死。无死机不死，无生机不生。生死之机两相关，世人所以有生死，生死之机不相关，至人所以超生死。有生死者，身也；无生死者，心也。敦复则心生，迷复则心死。则危者可安，亡者可保。
至四十八岁，又耗元炁六十四铢，应乎观卦。二阳在外，而阳德微，重阴上行，而阴气盛，若勤修炼，则可抑方盛之阴柔，扶向微之阳德。
至五十六岁，又耗元炁六十四铢，应乎剥卦。五阴并升乎上，一阳将反乎下，阴气横溃，阳力仅存，若勤修炼，如续火于将穷之木，布雨于垂槁之苗。
至六十四岁，卦炁已周，所得天地父母之元炁三百八十四铢、而为一斤之数者，耗散已尽，复返于坤。纯阴用事，阳气未萌，若勤修炼，时时采药，时时栽接，则阴极而能生阳，穷上而能反下，革柔为刚，还老为强矣。
于此时不遇至人，汲汲修炼，虽保余年，皆籍谷精以培后天之精气，无复有先天之元炁矣，安能长生不死哉？
此所以虚化神、神化炁、炁化血、血化形、形化婴、婴化童、童化少、少化壮、壮化老、老化死、死复化为虚、虚复化为神、神复化为气、气复化为物，化化不间，犹环之无穷。
夫方物非欲生，不得不生，万物非欲死，不得不死。任他尘生尘灭，万化万生，不能脱离苦海，劫劫生生，轮回不绝，无终无始，如汲井轮。三界凡夫，无一不遭此沉溺。
故世人莫知生从何来，盖参父母未生前；死从何来，知来然后知生处。世人莫问死从何去，盖参魂游魄降后；生从何去，知去然后知死处。死之机由于生，生之机原于死。无死机不死，无生机不生。生死之机两相关，世人所以有生死，生死之机不相关，至人所以超生死。有生死者，身也；无生死者，心也。敦复则心生迷，迷复则心死。
故仙佛愍之，说一切众生，具有本来一灵真觉，但昏惑不见，使天命之性，浪化迁流，转转不悟。而世世堕落，失身于异类，透灵于别壳，至真性根，不复于人。
我当以圣道，令众生永离妄想，能致自身如仙家之长生、佛氏之不死去。
邪正说
大道生天、生地，天地生人、生物。天、地、人、物一性同体。天有阴阳，地有刚柔，物有牝牡，人有男女。
有阴阳斯有日月星辰，有刚柔斯有山川草木，有牝牡斯有胎卵湿化，有男女斯有配偶生育。
众生因配偶有氵㸒欲，因生育有恩爱。有氵㸒欲、恩爱，故有魔障、烦恼。有魔障、烦恼，故有一切苦厄。有一切苦厄，故有生老病死。
是以太上蕴好生之德，开度世之门，着经立法，教人返朴还淳。无欲观妙，有欲观窍。致虚守静，归根复命。早复重积，深根妙蒂。得一守中，虚心实腹。弱志强骨，挫锐解纷，和光同尘。专气致柔，抱一无离。知雄守雌，知白守黑。闭门塞兑，被褐怀玉。窅窅冥冥，其精曰生，恍恍惚惚，其精不泄。日生则日长，不泄则不竭。精能化气，气能化神，神能还虚。五行不能盗，阴阳不能制。与道为体，超出天地。此乃老子清静无名之道也。
至汉魏伯阳真人礼金碧经而作参同契，始有龙铅虎汞之名。爱及唐宋，诸仙迭出，丹经灿然。横说竖说，种种异名，载于丹书，不可胜数。究竟本来，无非吐露同出异名之一物耳。
盖圣师阐教，敷杨备细详说，实欲人人领悟、个个成真，殊不知名愈深而事愈繁，书愈多而道愈晦。况多为庚辞隐语，孔窍其门，使学者无罅缝可入，往往目眩心摇，望溟之叹。
幸吾师尹真人出，欲续大道之一丝，以复无名之古教。于是剪除繁羌，撮其枢要，扫除譬喻，独露真诠，标摘正理，按图立象，不可施于笔者，笔之不可发于语者。语之直指何者是铅汞，何者是龙虎，何者是鼎炉，何者是药物，何者谓之采取，何者谓之抽添，何者谓之温养，何者谓之火候，何者是真种子，何者是真性命，何者是结胎，何者是了当，历历发明，毫发无隐。后之有志于道者，再不为丹经所惑也。
况丹经子书，汗牛充栋，讲理者多，留诀者少。初无下手入门，次无采药结胎，末无极则归着。后人不识次序，如何凑泊得来？不免有搀前越后之差，首颠尾倒之乱。学道一生，不得其门而入者多矣。间有入门者而不知升阶，有升阶者而不知登堂，有登堂者而不知入室。是以次第工夫乃修真之首务，岂可缺焉？
予最爱藏经中四句偈曰：众生无边誓愿度，烦恼无边誓愿断，法门无量誓愿学，佛道无上誓愿成。世尊亦曰：度尽众生，然后作佛。区区由是，发一念慈悲，罄将师投秘诀彻底掀番，满盘托出，吁徕后之有缘，复返天界而不沉溺于苦海中者。此予之心也。
其一曰：涵养本原，救护命宝。
其二曰：安神祖窍，翕聚先天。
其三曰：蛰藏气穴，众妙归根。
其四曰：天人合发，采药归壶。
其五曰：乾坤交媾，去矿留金。
其六曰：灵丹入鼎，长养圣胎。
其七曰：婴儿现形，出离苦海。
其八曰：移神内院，端拱冥心。
其九曰：本体虚空，超出三界。
于中更有炼形、结胎、火候等诸心法，以全九转还丹之功。
大道口诀，至此吐露尽矣。今之道者，峨冠方袍，自足自满，不肯低情下意，求师指授大道次第，惟只以盲弓盲，趋入旁蹊曲径。岂知道法三千六百、大丹二十四品皆是傍门，独此金丹一道是条修行正路。除此以外，再无别途可以成仙作佛也。
故法华会上，世尊指曰：唯此一事实，余二即非真。
尹真人曰：九十六种外道，三千六百傍门，任他一切皆幻，只我这些是真。
云房真人曰：道法三千六百门，人人各执一苗根，谁知些子玄关窍，不在三千六百门。
盖玄夫大道，难遇易成而见功迟。傍门小术，易学难成而见效速。是以贪财好色之徒，往往迷而不悟。其中有好炉火者，有好彼家者，有视顶门者，有守脐蒂者，有运双睛者，有守印堂者，有摩脐轮者，有摇夹脊者，有兜外肾者，有转辘轳者，有三峰采战者，有食乳对炉者，有闭息行气者，有屈伸导引者，有三田还返者，有双提金井者，有哂背卧冰者，有饵芝服术看，有纳气咽津者，有内视存想者，有休粮辟谷者，有忍寒食秽者，有搬精运气者，有观鼻调息者，有离妻入山者，有定观鉴形者，有熊经鸟伸者，有餐霞服气者，有长坐不卧者，有打七炼魔者，有禅定不语者，有斋戒断味者，有梦游仙境者，有默朝上帝者，有密咒驱邪者，有见闻转诵者，有食己精为还元者，有捏尾闾为闭关者，有炼小便为秋食者，有采女经为红铅者，有抉阳用胞衣而炼紫河车者，有开关用黑铅而铸雌雄剑者，有闭目冥心而行八段锦者，有吐故纳新而行六字气者，有面壁而志在降龙伏虎者，有轻举而思以驾风骖者，有吞精咽华以翕日月者，有步罡愎斗以窥星辰者，有依卦爻之序而朝屯暮蒙者，有售黄白之术而烧茆弄火者，有希慕长生不死者，有驰志月日飞升者，有着相执而不化者，有着空流而不返者，有持戒定慧而望解脱者，有祛贪嗔痴而思清静者，有生而愿超西域者，有死而愿登天堂者，似此泯泯棼棼，难以悉举。
道释者流，执此一术一诀，便谓金丹大道，止于是矣。吁！此辈如管中窥豹，井底观天，妄引百端，支离万状，碎将至道，破段分门，以迷指迷，盲修瞎炼。不肯自思已错，更将错路教人。
是以王良器作破迷歌，陈泥丸作罗浮吟，钟离翁作正道歌。历举傍门诸术之非，以救错行邪径之失也。
于中亦有数条，可以攻疾病，救老残，益算延年，住世安乐。间或亦有超脱者，不过成个蓬岛仙罗汉果耳。
故傅大土云：饶经八万劫，终是落空亡。此乃小乘功夫，不合大道全体。
故张平叔云：学仙须是学天仙，唯有金丹最得端。
盖金丹之道，简而不繁。以虚无为体，以清静为用。有作以成其始，无为以成其终。从首至尾，并无高远难行之事。奈何世人，道在近而求诸远，事在易而求诸难，背明投暗，不亦感乎？
夫金者，坚之称；丹者，圆之喻，是人毗卢性海干元面目。世尊名之，空不空，如来藏。老君号之：玄又玄，众妙门。以此而言道，谓之无上至尊之道；以此而言法，谓之最上一乘之法。三教圣贤皆从此出修行正路。孰有正于此哉？
子之本怀，正欲乘此皇极昭明之世，与群生同种干元之因，共结龙华之伴，故作此说而挽邪归正，并吾师所授诸图诀窍明明指出，使诸学者印证丹经，一览而无疑矣。
普照图、反照图、时照图、内照图
如此大法，万神圭旨是也！
人之元气逐日发生。子时复气到尾间。丑时临气到背堂。寅时泰气到玄枢。卯时大壮气到夹脊。辰时书气到陶道。已时干气到玉枕。午时垢气到泥丸。未时豚气到明堂。申时否气到膻中。酉时观气到中浣。戍时剥气到干阙。亥时坤气而归于气海矣。
人身有任督二脉，为阴阳之总。任脉者，起于中极之，下循腹里，上关元至咽喉，属阴脉之海。督脉者，起于下极之。腧穿脊里，上风府，循额至鼻，属阳脉之海。鹿运属闾，盖能通其督脉也。龟纳鼻息，盖能通其任脉也。人能通此二脉，则百脉皆通而无疾矣。
心者，君主之官，神明出焉。肺者，相传之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾者，仓禀之首，五味出焉。大肠者，传道之官，变化出焉。小肠者，受盛之官，化物出焉。肾者，作强之官，技巧出焉。
脑者，髓之海，诸髓皆属之，故上至泥丸，下至尾骶，俱肾主之。膻中，在两乳间，为之之海，能分布阴阳，为生化之源。故名之曰海膜，在肺下与助腹周围，相着如幕，以遮浊气，使不熏蒸上焦。幽门在大小肠之间，津液渗入膀胱。滓秽流入大肠，变化出矣。
普照图之上一层者，直指心源性海之窍；中一层者，直指黄中正位之窍；下一层者，直指关元气海之窍。此谓前三关也。
反照图之下一层者，指出尾闾太玄之窍，中一层者，指出夹脊双关之窍，上一层者，指出天谷泥丸之窍。此谓后三关也。丹阳云：前三三，后三三，收拾起，一担担，是此义也。
时照图者，发明阳升阳降之机，四象环中之妙。
内照囹者，指示五脏六腑、二十四椎、任督两脉，使内观者知有下手处。若人不明窍而言修，犹人未能立而言行也。从古诸仙皆口口相传、心心相授，不敢明将此窍示人，是惧泄天机之故耳。吾师尹公开佛之正知见，等众生如一子，绘此四图接引后之迷者，意在普度有缘，同出生死苦海。
太极图
此○者，释曰圆觉，道曰金丹，儒曰太极。所谓无极而太极者，不可极而极之谓也。凡人始生之初，一点灵光而所以主张乎形骸者，太极也。父母未生以前，一片太虚而所以不属乎形骸者，无极也。度师曰：欲识本来真面目，未生身处一轮月。
尹公曰：太极有二理，自运行而言则曰时候。虽天地不外乎一息，自凝结而言则曰真种。虽一黍可包乎天地，宿蛰、归根、晏息、杳冥是为时侯太极。孕字、结实、交媾、结胎，是为真种太极。人能保完二极而无失，则可以长生不化，岂止尽年，令终而已哉。
太极发挥
大哉！吾身之太极。生生化化，与天地终。长生不化，超出天地。戒伤生，忌恶化，可以尽年，可以令终。绝其生，断其化，可以长生，可以不化。尽年令终，与凡夫异；生长不化，与仙佛同。两者皆从太极中出，而作用不同。
人皆知太极在未有天地万物之先，而不知既有天地万物，各有太极具焉。太极有时候、有真种。
未有天地万物之太极，在戌亥二会。有此二会，太极斯有一元造化。每年太极在九月、十月，有此两月太极，斯有一年造化。每月太极在二十六至三十，有此五日太极，斯有一月造化。每日太极在戌亥二时。有此二时，太极斯有一日造化。一时太极在窈窈冥冥二候，有此二候太极，所有一时造化。
动物太极在宿蛰孕字，植物太极在归根结实，人身太极在晏息、窈冥、交媾、结胎。交媾有时，调养有法，不伤太极，此尽年令。终断氵㸒欲，时入窈冥，保完太极，此乃长生不化。尽年令终之道，亦有毁坏。长生不化之道，可以成仙，可以作佛，终无毁坏。岂直异于凡夫，别于草木禽兽云乎哉？
中心图
此图专指人心虚灵不昧一窍而说。这个窍原是廓然无际，神妙莫测的，原是浑然大中、不偏倚的，原是粹然至善、纯一不杂的。昭昭乎本是圆明洞彻而无碍。以为有不睹不闻，奚所有也；以为无至灵至神，未尝无也，本无方所亦无始终。
未有天地万物之先，这个原是如此；既有天地万物之后，这个只是如此，至无至有、至有至无，乃乾坤之灵体，元化之玄枢，人人性命之本原，天下万物、万事之大本。太易所谓太极四象、八卦皆由此出。大舜之谓中，孔子之谓一。帝王之授受，圣贤之相传。明此便是克明峻德，知此便是知易，见此便是见道，立此便是立天下之大本，通此，性由我尽、命由我立，造化尽在我矣。
火龙水虎说
夫黑铅、水虎者，是天地发生之根，乃有质而有气也。红铅、火龙者，是天地发生之本，乃有气而无质也。有质者，真铅也，大阴月之精也，为天地万物育形之母。无质者，真汞也，太阳日之光也，为天地万物发生之父。铅汞之体，互相孽胤，循环不绝，可谓生天、生地，生万物之祖宗也。
古之至人，知神物隐于此，假法象而采取太阴之精，设鼎器而诱会大阳之气，使归神室，混混相交，交合不已，孽产无穷，而水中生魂，金中生魄，魂魄凝然，化为鄞鄂，交结百宝，名曰金液还丹。
日乌月兔说
日者，阳也。阳内含阴，象砂中有汞也。阳无阴，则不能自耀其魂，故名曰雌火，乃阳中含阴也。日中有乌，卦属南方，谓之离女。故曰：日居高位反为女。
月者，阴也。阴内含阳，象铅中有银也。阴无阳，则不能自莹其魄，故名曰雄金，乃阴中含阳也。月中有兔，卦属北方，谓之坎男。故曰：坎配蟾宫却是男。
无漏云：铅求玉兔脑中精，汞取金鸟心内血，只驱二物结成丹，至道不繁无扭捏。
悟真云：先把乾坤为鼎器，次搏乌免药来烹，既驱二物归黄道，争得金丹不解生。
二物者，一体也。
大小鼎炉说
凡修金液大丹，必先安炉立鼎。鼎之为器，非金非铁；炉之为具，非玉非石。黄庭为鼎，气穴为炉。黄庭正在气穴上，缕络相连，乃人身百脉交汇之处。鼎卦曰：正位凝命是也。此谓之小鼎妒也。
干位为鼎，坤位为炉。鼎中有水银之阴，即火龙性根也。炉内有玉蕊之阳，即水成命蒂也。虎在下，为发火之枢机；龙居上，起腾云之风浪。若炉内阳生阴降无差，则鼎中天魂地魄留恋，青龙与白虎相拘，玉免与金乌相抱。火候调停，炼成至宝。故青霞子曰：鼎鼎非金鼎，炉炉非玉炉。火从脐下发。水向顶中符。三姓既会合，二物自相拘。固济胎不泄，变化在须臾。此谓之大鼎炉也。
内外二药说
凡修炼者，先修外药，后修内药。若高上之士，夙植灵根，故不炼外药，便炼内药。内药无为无方。为外药有为有以，为内药无形无质。而实有外药，有体有用。而实无外药，可以治病，可以长生。久视内药，可以超越，可以出有入无。外药外阴阳往来，内药内坎离辐辏。以外药言之，交感之精，先要不漏，呼吸之气，更要微微，思虑之神，贵在安静。以内药言之，炼精者，炼元精，抽坎中之元阳也，元精固，则交感之精自不泄漏；炼气者，炼元气，补离中之元阴也，元气住，则呼吸之气自不出入；炼神者，炼元神，坎离合体而复干元，元神凝则思虑之神自然泰定。
内外兼修，成仙必矣。
顺逆三关说
道生一、一生二、二生三、三生万物，此所谓顺去生人、生物。今则形化精、精化气、气化神、神化虚，此所谓逆来成仙、成佛。初关炼精化炁者，要识天癸生时，急急来之。采时须以徘徊之意，引火逼金行，颠倒转自然，鼎内大丹凝。中关炼气化神者，乘此火力炽盛，驾动河车，自太玄关逆流，至天谷穴，炁与神合，然后下降黄房。所谓乾坤交媾罢，一点落黄庭。上关炼神还虚者，守一抱元，以神归于毗卢性海。
盖三关自有为入无为者，渐法也。修上一关，兼下二关者，顿法也。若径作炼神还虚者，工夫列虚极静笃时，精自化炁，炁自化神。即关尹子忘精神而超生之上旨也。
尽性了命说
丹田喻日，心中元性喻月。日光自返照月，盖交会之后实体乃生金也。月受日气，故初三生一阳者，丹既居鼎，觉一点灵光自心常照而无昼夜。一阳生于月之八日而二阳产矣。二阳者，丹之金气少旺，而元性又少现。自二阳生之于望而三阳纯矣，三阳纯者是所谓元性尽现而如月之圆矣。十六而一阴生，一阴者，性归于命之始也。自一阴生至于月之二十三而二阴产矣。二阴者，乃性归于命三之二也。自二阴生于月之三十日而三阴全矣。三阴金，乃性尽归于命也。方其始也，以命而取性。性全矣，又以性而安命。
此是性命双修大机括处。
真土根心说
夫天之气之所从生者，盖蕴于天地之土中而无尽藏也。人之气所从生者，盖蕴于人身之土中而无尽藏也。故仁义礼智之根，根之心；犹草木之根，根于土。草木之根根于土，自然畅茂，而条达仁义礼智之根根于心，自然生色而啐面。孟子曰：居移气，养移体。大学曰：心宽体胖。心既广矣，体复胖矣，而谓病之不去体者，妄也。至若枝叶之或憔悴而枯槁也，则又如之何？亦唯直从于其根焉。而培之，而溉之，培之溉之而生意有不复息乎？盖草木之根，病则枝叶病。若人之心犹草木之根也，心病则身病，心不病则身不病。故身病由于心病。而体胖，数语乃去病之圣药也。
魂魄说
鬼云为魂，鬼白为魄。云者，风，风者，木；白者，气；气者，金。风散故轻清，轻清者，魄从魂升。金风故重浊，重浊者，魂从魄降。故圣人以魂运魄，众人以魄摄魂。魂昼寓目，魄夜舍肝。寓目能见，舍肝能梦。梦多者，魄制魂；觉多者，魂胜魄。盖因魄有精，因精有魂，因魂有神，因神有意，因意有魄。五者运行不已，所以我之伪心流转造化几亿万岁未有穷极。然核芽相生不知其几万株。天地虽大，不能芽空中之核；雌卵相生，不知其几万禽，阴阳虽妙，不能卵无雄之雌。是以圣人，万物之来，对之以性而不对之以心。性者，心未萌也，无心则无意，无意则无魄，无魄则不受生，而轮回永息矣。
蟾光说
太虚寥廓，皓月粲然，雪浪翻腾，金蟆吐耀。人见月之所以明而曰：金精盛则月明焉。孰知金之所以生者，自月而产也。人见金之产于月，而不知月之明本出于日也。月者，喻元性也。水，喻坎宫也。金蟆者，喻一点真阳之窍也。元性，喻月性之用也。性之初见，圆陀陀，光灿灿，状似流星。盖气质之性稍息，而元神真性就见，如云开则月现，雾散则阳晖。才见此物，分明便是元气产矣，速急采取。譬之，见贼便捉，毋令再逸。收归于鼎器之中，则一点元气蟾光终，不可得而出矣。
降龙说
离日为汞，中有己土，强名曰龙。其形狞恶，主生人杀人之权，专成佛成仙之道，威能变化，感而遂通，云行雨施，品物流行，干之九二，见龙在田，利见大人。
子曰：龙德而正中也。世人不悟此龙生生之功，每服其害。若人悟而畏之，调而驭之，则能降此狞恶之龙而积至精之汞。降之者，制其心中真火，火性不飞，则龙可制而有得铅之时。
故曰：不积汞，何以取其铅，不降龙，无以伏其虎。且真铅真汞未易相投，而真虎真龙亦难降伏。学道者若能了得这个字，其它事皆未务也。
伏虎说
坎月为铅，铅中有戊土，强名曰虎，其形猖狂，虽能伤人杀人，却蕴大乘气象，举动风威，叩之则应，舍弘光大品物资生文。
王重阳曰：履虎尾，不咥人。
亨又曰：愎道坦坦，幽人贞吉。
孔子曰：素愎之往，独行愿也。
若人悟而畏之，驯而调之，则能伏此猖狂之虎，以产先天之铅。伏之者，伏身中真水，水源至清，则虎可伏而无咥人之害。
故历代圣师以降龙为炼已，以伏虎为持心。是以纯阳翁云：七返还丹在人，先须炼己待时。
紫阳翁云：若要修成九转，先须炼己持心。皆此义也。
三家相见说
身、心、意谓之三家。三家相见者，胎圆也。精、气、神谓之三元。三元合一者，丹成也。摄三归一，在乎虚静。虚其心，则神与性合。静其身，则精与情寂。意大定，则三元混一。
情合性谓之金木并，精合神谓之水火交，意大定谓之五行全。
然而精化为炁者，由身之不动也。炁化为神者，由心之不动也。神化为虚者，由意之不动也。心若不动，则东三南二同成五也。身若不动，则北一西方四共之也。意若不动，则戊己还生数五也。
身，心、意合，则三家相见，结婴儿也。
和合四象说
四象者，青龙、白虎、朱雀、玄武也。五行者，金、木、水、火、土也。龙木生火，同瞩乎心。心者，象帝之先灵妙，本有中之真无也。心若不动，则龙吟云起。朱雀敛翼，而元气聚矣。虎金生水，同系乎身。身者，历劫以来清静，自无中之妙有也。身若不动，则虎啸风生。玄龟潜伏，而元精凝矣。精凝气聚，则金木水火混融于真土之中，而精神魂魄攒簇于真意之内。真意者，干元也。乃天地之母，阴阳之根，水火之本，日月之宗，三才之源，五行之祖，万物赖之以生成，千灵承之以舒惨。意若不动，则二物交、三宝结、四象和合、五行攒簇，俱会八中宫而大丹成矣。故紫阳云：五行全要八中央。盖此之谓也。
取坎填离说
铅汞者，太极初分，先天之炁也。先天炁者，龙虎初弦之炁也。虎居北方坎水之中，而坎中阳爻原属于干。劫运未交之先，干因颠蹶驰骤误陷于坤。干之中爻损而成离。离本汞居，故曰，坎内黄男名汞祖也。龙居南方离火之内，而离中阴爻原属于坤，混沌颠落之后，坤因含受孕育，得配于干。坤之中爻实而为坎，坎本铅会，故曰离中玄女是铅家也。似此男女异室，铅汞异炉，阴阳不交，则天地否矣。圣人以意为黄婆，引坎内黄男，配离中玄女。夫妻一媾，即变纯干，谓之取坎填离，复我先天本体。故悟真篇云：取将坎内中心实，点化离宫腹内阴，正此义也。
念观音咒说
此咒是观音菩萨微妙心印。若人书写六字大明咒者，即同书写三藏法宝；若人得念六字大明咒者，则同讽诵七轴灵文。又能开智慧门，能救百难苦，三世业冤，悉皆清静，一切罪障，尽得消除，解脱生死，安乐法身。然而念咒亦有密诀。故第一声中叫唵之，乃以呼吾身毗卢遮那佛也。第二声东而嘛之，乃以呼吾身不动尊佛也。第三声南而呢之，乃以呼吾身宝生佛也。第四声西而叭之，乃以呼吾身无量寿佛也。第五声北而咪之，乃以呼吾身不空成就佛也。第六声复上返于喉而作吽者，乃以呼吾身大势至金刚也。久则五炁归元，即成就不思议功德而证圆通也。
九鼎炼心说
日也者，天之丹也，黑而荡之，则日不丹。心也者，人之丹也，物而霾之，则心不丹。故炼丹也者，炼去阴霾之物，以复其心之本体天命之性之自然也。天命之性，吾之真金也，人人之所必有者。气质之性，金之浊渣也。上智之所不无者，若以人伦日用之火而日炼之，则气质之性日除。气质之性日除，则天命之性自见矣。故五帝三王君也，而以君道而日炼其心；伊博周召相也，而以相道而日炼其心，孔曾思孟师也，而以师道而日炼其心。无时而不心在于道，无时而不以道而炼其心，此乃古大圣大贤为学之要法，百炼、炼心、炼性之明训也。
八识归元说
释氏谓，人之受生，必从父精母血与前生之识神三相合而后成胎。精气受之父母，神识不受之父母也。盖从无始劫流来，亦谓之生灭性。故曰：生灭与不生灭和合而成八识也。盖造化间有个万古不移之真宰，又有个与时推移之气运。真宰与气运合是谓天命之性。天命之性者，元神也。气质之性者，识神也。故儒家有变化气质之言，禅宗有返识为智之法。今人妄认方才中有个昭昭灵灵之物，浑然与物同体，便以为元神在。是殊不知此即死死生生之本，非不生不灭之元神也。噫，识识易，去识难，若不以天命元神战退无明业识。终在生灭场中，未见有出头日也。
五气朝元说
一气初判而列二仪，二仪定位而分五常，五常异地而各守一方，五方异气而各守一子。青帝之子名龙烟，受甲乙木德之三气。赤帝之子名丹元，受丙丁火德之二气。白帝之子名皓华，受庚辛金德之四气。黑帝之子名玄冥，受壬癸水德之一气。黄帝之子名常存，受戊己土德之五气。故金得土则生，木得土则旺，水得土则止，火得土则息。唯圣人知回几之道、得还元之理。于是攒五簇、四会、三合、二而归一也。盖身不动则精固而水朝元，心不动则气固而火朝元，真性寂则魂藏而木朝元，妄情忘则魄伏而金朝元，四大安和则意定而土朝元。此谓五气朝元，皆聚于顶也。
待诏说
九年面壁之后。灵台晶莹，觉海圆明，性命混融，形神俱妙。与天地合德，与太虚同体，此同丹道已成而积功累行不可缺也。盖道之与德犹阴之与阳，行之与功犹日之与足。钟离翁云：有功无行如无足，有行无功目不全。功行两圆足自备，谁云无分作神仙？是以古仙上圣金丹事成，温养事毕，游戏人间，和光混俗，随力建功，随方解缚，扶危拯厄，救劫匡时，普渡群迷，接引后学，道上有功，人间有行。功行满足，潜伏俟时，只待天书降诏，玉女来迎，驾雾腾云，直入三清圣境。如张紫阳翁悟真篇云：德行修逾八百，阴功积满三千，宝符降诏去朝天，稳驾琼舆凤辇。
飞升说
仙有五等，佛有三乘，修持功行不齐，所以超脱稍异。飞升冲举者上也，坐化尸解者次也，投胎夺舍者又其次也。乘龙上升者，如黄帝、茅蒙、王玄甫、韦善俊是也。驾云上升者，如杨羲、李笈、蓝采和、孙不二是也。控鲤上升者，如子英、琴高是也。骖鸾上升者，如子晋、邓郁是也。跨鹤上升者，如桓问、屈处静是也。御风上升者，如葛由、武夷君是也。拔宅飞升者，如何候、尹喜、淮南王、许旌阳是也。白日冲举者，如蔡琼、冯长、马成子、浮丘伯是也。尝考到仙谱传，始知从古至今成仙者十万余人，拔宅者八千余处。所以纯阳翁于景福寺壁间题一联云：莫道神仙无学处，古今多少上升人。