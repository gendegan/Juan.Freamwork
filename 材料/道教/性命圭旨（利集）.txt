性命双修万神圭旨第四节口诀
天人合发采药归壶
（采药归壶图）
（内附闭任开督，聚火载金二诀）
闻之师曰：人受天地中气以生原有真种，可以生生无穷，可以不生不灭，但人不能保守，日日消耗，卒至于亡。间知保守，又不知锻炼火法，终不坚固，易为造化所夺。苟能保守无亏，又能以火锻炼，至于凝结成丹，如金如玉，可以长生，可以不化。
盖欲炼此丹，虽以药物为主，欲采药物，当在根本用功。何谓根本，吾身中太极是也。
天地以混混沌沌为太极，吾身以窈窈冥冥为太极。天地以此阴阳交媾而生万物，吾身以此阴阳交媾而生大药。大药之生于身，与天地生物不异，总只是阴阳二气。二施一化而玄黄相交，一禀一受而上下相接，混而为一。故曰：混沌。混沌，乃天地之郛郭窈冥，亦是大药之胞胎也。
南华经云：至道之精，窈窈冥冥。
<a href="https://www.zhonghuadiancang.com/xuanxuewushu/daodejing/" target="_blank" class="infotextkey">道德经云：窈兮冥兮，其中有精。
其精甚真，唯此真精，乃吾身中之真种子是也。以其入于混沌，故名太极，以其为一身造化之始，故名先天，以其阴阳未分，故名一气；又名黄芽；又名玄珠；又名真铅；又名阳精。
此精若凝结于天地之间。或为金，或为石，历千百年而不朽。人能反身而求之，于自己阳精凝结成宝，则与天地相，为无穷金石。奚足比哉。
然此阳精不容易得。盖人之一身彻上彻下，凡属有形者，无非阴邪渣浊之物。故云房真人曰：四大一身皆属阴，不知何物是阳精。
缘督子曰：一点阳精，秘在形山，不在心肾，而在乎玄关一窍。
赵中一曰：一身内外尽皆阴，莫把阳精里面寻。
丘长春曰：阳中虽是房中得之，而非御女之术。内非父母所生之躯，外非山林所产之宝。但着在形体上摸索皆不是，亦不可离形体而向外寻求。
若此等语何异水中捞月，镜里攀花，真正智过颜闵，实难强猜，是以祖师罕言之，而世人罕知之。不独今之为然，然古人亦有难知之语。
如玉鼎真人云：五行四象坎和离，诗谈分明说与伊。药生下手功夫处，几人会得几人知。
紫阳真人云：此个事，世间稀，岂是等闲人得知？
杏林真人云：神气归根处，身心复命时，这些真孔窍，料得少人知。
伯阳真人云：一者，以掩蔽世人莫知之。一者何物也，就是那末发之中，不二之一，即前所谓先天一气是也。
翠虚篇云：大药须凭神气精，采来一处结交成。丹头只是先天气，炼作黄芽发玉英。
复命篇云：采二仪未判之气，夺龙虎始媾之精。闪入黄房，煅成至宝。
崇正篇云：寒渊万丈睡骊龙，颔下藏珠炯炯红。谨密不惊方采得，更依时日法神功。
盖采者，以不采而采之，取者以不取而取之，在于静定中有非动作可为也。昔黄帝遗其玄珠，使知索，使离珠索，使吃诟索，索之皆不得，乃使罔象，罔象得之。罔象者，忘形之谓也。必忘形罔象，然后先天一气可得。
击琅集先天吟云：一片先天号太虚，当其无事见真腴。
又云：若问先天一字无，后天方要着工夫。
何谓先天？寂然不动，窈窈冥冥，太极未判之时是也。何谓后天？感而遂通，恍恍惚惚，太极已判之时是也。
混元宝章云：寂然不动感而通，窥见阴阳造化功。信乎，寂然不动，则心与天通而造化可夺也。
翠虚篇云：莫向肾中求造化，却烦心里觅先天。
当其喜怒未发之时，睹闻不及之地，河海默然，山岳藏烟，日月停景，璇玑不行，八脉归源，呼吸俱泯，既深入于窈冥之中，竟不知天之为盖，地之为舆，亦不知世之有人，己之有躯。少焉，三宫气满，机动簌鸣，则一剑凿开混沌，两手擘裂鸿蒙，是谓无中生有。
宁玄子诗云：不在尘劳不在山，直须求到穹冥端。何谓穹冥端？虚极静笃之时也。心中无物为虚，念头不起为静。致虚而至于极，守静而至于笃，阴阳自然交媾。阴阳一交，而阳精产矣。
故陈图南曰：留得阳精，神仙现成。盖阳梢日日发生，但世人不知翕聚，以致错而为周身之气。至人以法追摄，聚而结一黍之珠。释氏呼为菩提，仙家名曰真种。修性者若不识这个善提子，即圆觉经所谓种性外道是也。修命者若不识这个真种子，即玉华经所谓枯坐旁门是也。
张紫阳曰：大道修之有易难也，知由我，也由天。人若不知药生，不知采取，不知烹炼，但见其难，不见其易。诚知药生时候，采取口诀，烹炼功夫，但见其易，不见其难。此两者在人遇师与不遇师耳。故曰：月之圆存乎口诀，时之子妙在心传。然时之子，却有两说，有个活子时，有个正子时。
昔闻尹师曰：欲求大药为丹本，须认身中活子时。
又偈云：
因读金丹序，方知玄牝窍。因读入药镜，只知意所到。
大道有阴阳，阴阳随动静。静则入窈冥，动则恍惚应。
真土分戊己，戊已不同时。已到但自然，成到有作为。
烹炼坎中铅，配合离中汞。铅汞结丹砂，身心方入定。
曰动静，曰窈冥，曰真土，皆是发明活子时之口诀也云。
何谓之动静？曰寂然不动，返本复静坤之时也，吾则静以待之。静极而动，阳气潜萌复之时也，菩则动以应之。当动而或杂之以静，当静而或间之以动，或助长于其先，或忘失于其后，则皆非动静之常矣。
夫古之至人，其动也，天行其静也。渊默当动则动，当静则静，自有常法。今之学者，不知丹法之动静有常。或专主乎动，或专主乎静。其所谓动者，乃行气之动；其所谓静者，乃禅定之静。二者胥失之矣。
指玄篇不云乎：人人气血本通流，荣卫阴阳百刻周，岂在闭门学行气，正如头上又安头。曷尝以行气为动哉。
翠虚篇不云乎：唯此乾坤真运用，不必兀兀徒无言，无心无念头已昏，安得凝聚成胎仙？岂以禅定为静哉。
凡人动极而静，自然入于窈冥。窃冥即是寐时，虽入于无天、无地、无我、无人境界，却不涉于梦境。若一涉梦境，即有喜怒、惊恐、烦恼、悲欢、爱欲种种情况，与昼间无异，且与穹冥时无天、无地、无人、无我景绝不相似。似窈窈冥冥，唯昼间动极思静，有此景象，若夜间睡熟，必生梦境。安得有此？昼间每有窈冥时候，人多以纷华念虑害之而求其时入窈冥者，盖亦鲜矣。
崔公入药镜云：一日内，十二时，意所到，皆可为。一日之内，意到不止一次，来药亦不止一次。张平叔所谓一粒复一粒，从微而至着是也。
大抵药物，当以真意求之，故曰：好把真铅着意寻。又日：恒向华池着意寻。盖人身真意，是为真土。真土之生有时，不由感触，自然发生，虽与中马上一切喧闹之地不能禁止，故曰真土。具土有二，戊已是也。土既有二，则意亦有二必矣。所谓二者，一阳一阴是也。谓之真者，无一毫强伪，若有一毫强与伪，即是用心揆度谋虑，便属虚假，非真意也。
有此真意，真铅方生。何谓有此真意？真铅方生？盖动极而静，真意一到，则人窈冥，此意属阴，是谓己土。阴阳交媾，正当一阳爻动之时，自觉心花发现，暖气冲融，阴阳年交，真精自生，真精即是真铅，所谓水乡铅，只一味是也。
阴阳交媾，将判未判，恍恍惚惚，乃是静极而动，此意属阳，是为戊土。此时真铅微露，药苗新嫩，此乃有物有象之时，与平旦几希一般。拨动关户，急忙用功采取，则窈冥所生真精方无走失。
所谓采取功夫，即达摩祖师形解诀，海蟾祖初乘诀。二诀大略相同，不外乎吸舐撮闭四宇。纯阳祖师云：窈窈冥冥生恍惚，恍恍惚惚结成团。正是此诀。虽则是有为之法，然非真土，一生何以施功？是非采铅。由于真土生也，故曰真土擒真铅。铅升与汞配合，汞得铅自不飞走，故曰真铅制真汞。铅汞既即真土，则身心自尔寂然不动，而金丹大药结矣。
是以一时之内，自有一阳来复之机。是机也，不在冬至，不在朔旦，亦不在子时，非深达天地阴阳、而晓身中造化者，莫如活子时如是其秘也。既曰一日十二时，凡相媾处皆可为，而古仙必用半夜子阳初动之时者，何也？其时太阳正在北方，而人身气到尾闾关，盖与天地相应，乃可以盗天地之机，夺阴阳之妙，炼魂魄而为一，合性命而双修。唯此时乃坤复之间，天地开辟于此时，日月合壁于此时，草木萌孽于此时，人身之阴阳交会于此时，神仙于此时而采药，则内真外应，若合符节，乃天人合发之机，至妙至妙者也。
陈泥丸云：每当天地交合时，盗取阴阳造化机。
阴符经云；食其时，百骸埋；盗其机，万化安。何者谓之机？天根理极，微今年初尽处时，日起头时，此际易得，意其间难下词。人能知此意，何事不能知？此际正是造化真机妙处。尽真机之妙者，周易也。尽周易之妙者，复卦也。尽复卦之妙者，初爻也。故曰复其见天地之心乎？
盖此时，天地一阳来复，而吾身之天地亦然，内以采取吾身之阳，外以盗取天地之阳，则天地之阳有不悉归于我之身中而为我之药物乎？然而天地虽大，造化虽妙，亦不能越此发机之外矣，此感彼应理之自然。
人若知此天人合发之机，遂于中夜静坐，凝神聚气，收视返听，闭塞其兑，筑固灵株，一念不生，万缘顿息。浑浑沦沦，如太极之未分；溟溟沁沁，如两仪之未兆。湛兮！独存如清渊之印月，寂然不动；如止水之无波，内不觉，其一身外不知其宇宙。夫亥之末，子之初，天地之阳气至则急采之，未至则虚以待之，不敢为之先也。
屈原远游篇云；
道可受兮，不可传。
其小无外兮，其大无限。母滑而魂兮，彼将自然。
一气孔神兮，于中夜存。虚以待之兮，无为之先。
许旌阳三药歌云：存心绝虑候晶凝。
指玄篇云：塞兑垂帘默默窥。皆是藏器待时之谓也。呜呼！时辰若至不劳心，内自相交自结凝。八室按时须等着，一轮曦驭自腾升。岂可为之先也哉。
夫金丹大药，孕于先天，产于后天，其妙在乎太极将判未判之间。静已极而未至于动，阳将复而未离乎阴。斯时也，冥冥兮，如烟岚之罩山，蒙蒙兮，如雾气之笼水，霏霏兮，如冬雪之渐凝渐聚；沉沉兮，如浆水之渐碇渐清。俄顷，痒生毫窍，肢体如绵，心觉恍惚，而yang物勃然举矣。此时阳气通天，信至则琼钟一扣，玉洞双开，时至气化，药产神知，地雷震动巽门开，龙向东潭踊跃来。此时玄关透露而精金出矿之时矣。
邵康节云：恍惚阴阳初变化，氤氲天地三回旋。中间些子好光景，安得功夫入语言。
白玉蟾云：因看斗柄运周天，顿悟神仙妙诀。一点真阳生坎位，补却离宫之缺。自古神仙，这些离坎日日无休歇。今年冬至，梅花依旧凝雪。
先圣此日闭关，不通来往，皆为群生设物。物总含生育意，正在子初亥末，造物无声，水中火起，妙在虚危穴。如今识破，金鸟飞人蟾窟。所谓虚危穴者，即地户禁门是也。其穴在于任督二脉中间，上通天谷，下达涌泉。故先圣有言：天门当开，地户永闭。盖精气聚散常在此处，水火发端也在此处，阴阳变化也在此处，有无入也在此处，子母分胎也在此处。
翠虚篇云：有一子母分胎路，妙在尾箕斗牛女。此穴千涉最大，系人生死岸头，故仙家名为生死窟。
参同契云：筑固灵采者此也，拘束禁门者此也。
黄庭经云：闭塞命门保玉都者，此也，闭了精路可长活者此也。
益真阳初生之时，形如烈火，状似炎风，斩关透路而出，必由此穴经过。因闭塞紧密，攻击不开，只得驱回尾闾，连空焰起人天衢，望上奔，一撞三关，直透顶门，得与真汞配合，结成丹砂。非拘束禁门之功而谁欤。
吕组纯阳文集中之口诀：
无中出有还丹象，阴里生阳大道基。
李清庵火候歌之口诀：
极致清虚守静笃，静中一动阳来复。
钟离权破迷正道歌口诀：
一点最初真种子，入得丹田万古春。
白玉蟾方法归一歌口诀：
一阳方动大丹成，片晌工夫造化灵。
莹蟾子炼虚歌口诀：
虚极只虚元气凝，静之又静阳来复。
刘海蟾还金篇口诀：
渺邈但捞水里月，分明只采镜中花。
许旌阳石涵篇记口诀：
恍惚穹冥二气精，能生万象合乾坤。
张紫阳悟真篇口诀：
恍惚之中寻有象，穹冥之内觅真精。
还阳子见性篇口诀：
日精若与月华合，自有真铅出世来。
张用成悟真篇口诀：
若问其铅何物是，蟾光终日照西川。
诸真玄奥广集口诀：
真铅不产五金内，生在穹冥天地先。
李道纯原道歌口诀：
坎水中间一点真，急须取向离中辏。
李清庵中和集口诀：
三物混融三性合，一阳来复一阴消。
刘奉真白龙洞中之口诀：
些儿须问天根处，亥子中间得最真。
梅志仙采药歌口诀：
阴跷泥丸，一气循环。下穿地户，上拨天关。
石杏林口诀：
万籁风初起，千山月三圆。急须行政生，便可运周天。
莹蟾子口诀：
可道非常道，行动是外功。些儿真造化，恍惚穹冥中。
石得之口诀：
药取失天气，火寻太阳精。能知药取火，定里见丹成。
吕纯阳口诀：
要觅长生路，除非认本元。都来一味药，刚道数千般。
金碧经口诀：
元君始炼汞，神室含洞虚。玄白生金公，巍巍建始初。
彭鹤林口诀：
得诀归来试炼看，龙争虎战片时间。九华天上人知得，一夜风雷撼万山。
上阳子口诀：
虎之为物最难言，寻得归来玄又玄。一阳初动癸生处，此际因名大际先。
陈泥丸口诀：
半斤真汞半斤铅，隐在灵源太极先。须趁子时当采取，炼成金液入丹田。
吕纯阳口诀：
捉得金精固定基，日魂东畔月华西。于中炼就长生药，服了还同天地齐。
徐神翁口诀：
灿灿金华日月精，溶溶玉液乾坤髓。夜深天宇间无尘，唯有蟾光照神水。
陈默然口诀：
兑金万宝正西成，桂魄中秋倍样明。便好用功施采取，虚中以待一阳生。
玄奥集口诀：
一泓神水满华池，夜夜池边白雪飞。雪里有人擒玉兔，赶教明月上寒枝。
陈图南口诀：
窈冥才露一端倪，恍惚未曾分彼此。中间主宰这些儿，便是世人真种子。
陈翠虚口诀：
只取一味水中金，收拾虚无造化窟。促将百脉尽归根，脉住气停丹始结。
龙盲子口诀：
先天一气号其铅，莫信迷徒妄指传。南北滋张缘朕兆，一灵飞走赖拘钤。
钟离权口诀：
塞兑垂帘寂默窥，满空白雪乱参差。殷勤收拾无令失，贮看孤轮月上时。
薛道光口诀：
无不为之有以为，坎中有白要归离。水源初到极清处，一点灵光人不知。
吕洞宾口诀；
奠怪瑶池消息稀，只缘人事隔天机。若人寻得水中火，有一黄童上太微。
莹蟾子李翁口诀：
玄关欲透作工夫，妙在一阳来复。天癸方生忙下手，采处切须虔笃。
邵康节口诀：
忽然夜半一声雷，万户千门次第开。若识无中含有象，许君亲见伏羲来。
上阳子口诀：
元来一味坎中金，未得师传枉用心。忽尔打开多宝藏，木非土也不成林。
陈翠虚口诀：
父精母血结胎成，尚自他形似我形。身内认吾真父母，方才捉得五行精。
陈泥丸口诀：
西南路上月华明，大药还从此处生。记得古人诗一句，曲江之上鹊桥横。
玄奥集中口诀：
炼丹仔细辨功夫，昼夜殷勤在药炉。若遇一阳才起复，觉时须采老时枯。
张三峰口诀：
佛印指出虚而觉，丹阳诀破无中有。捉住元初那点真，万古千秋身不朽。
珠玉集中口诀：
水乡铅，只一味，不是精神不是气。元来即是性命根，隐在先天心坎内。
上阳子口诀：
恰恰相当绝妙奇，中秋天上月圆时。阳生急采无今缓，进火功夫要虑危。
陈泥丸口诀：
寓坎名为水火精，本是乾坤二卦成。但取坎宫点离穴，纯干便可摄飞琼。
玄奥集口诀：
忧惚之中有至精，龙吟虎啸最堪听。玄珠飞趁昆仑去，昼夜河车不暂停。
薛紫贤口诀：
轧轧相从响发时，不从他得豁然知。桔槔说尽无生曲，井底泥蛇舞柘枝。
许宜平口诀：
返本还原已到干，能升能降号飞仙。一阳生是兴功日，九转周为得道年。
陈翠虚口诀：
日乌月兔两轮圆，根在先天采取难。月在望中能采取，天魂地魄结灵丹。
金丹撮要口诀：
一气团成五物真，五物团成一物灵。夺得乾坤真种子，子生孙兮又生孙。
回谷子口诀：
精神气血归三要，南北东西其一家。天地变通飞白雪，阴阳和合产金华。
王果斋口诀：
精神气，药最亲，以此修丹尚未真。修丹只要乾坤髓，乾坤髓即坎离仁。
陈泥丸口诀：
铅汞相传世所稀，朱砂为质雪为衣。朦胧只在君家舍，日日君看君不知。
李清庵口诀：
先天至理妙难穷，铅产西方汞产东。水火二途分上下，玄关一窍在当中。
王阳明口诀：
闲观物态皆生意，静悟天机入穹冥。道在险夷随地乐，心忘鱼鸟自流行。
邵康书口诀：
天心复处是无心，心到无时无处寻。若谓无心便无事，水中何故却生金。
李清庵中和集中之口诀：
炼汞烹铅本没时，学人当向定中推。客尘欲染心无着，天癸才生神自知。
性寂金来归性本，精凝坎去补南离。两般灵物交并后，阴尽阳纯道可期。
李道纯中和集中之口诀：
火将容易药非遥，天癸生如大海潮。两种汞铅知采取，一齐物欲尽捐消。
掀翻万有三元合，炼尽诸阴五气朝。十月脱胎丹道毕，婴儿形兆渴神霄。
陈楠口诀：
夺取天机妙，夜半看辰杓，一些殊露。阿谁运列稻花头，便向此中采取。
宛如碧莲含蕊，滴破玉池秋万籁。风初起，明月一沙欧。
以上皆诸真得药口义，各自变量言，以便印证者。


聚火载金诀法（聚火载金图）
起先运南方离宫之火，以炼北方水中之金，是为以红投黑，则凝神入坤脐而生药。如今运北方水中之金，以制南方火中之木，是为以黑见红，则凝神入干顶而成丹。
故紫阳悟真篇云：
依他坤位生成体，种在干家交感宫。
崔公入药镜云：产在坤，种在干。干居上为鼎，坤居下为炉。非猛烹极煅则药不能出炉，非倒行逆旋则药不能升鼎。铅者，其性沉重之物也，若不得火，何由而飞？汞者，其性飞扬之物也，若不得铅，何由而结？是以聚火之法最为紧要也。
何谓聚火之法？此法即达摩、海蟾二祖师吸、舐，撮、闭四字诀是也。吸者，鼻中吸气以接先天也。舐者，舌拄上腭以迎甘露也。撮者，紧摄谷道内中提，明月辉辉顶上飞也。闭者，塞兑垂帘兼逆听，久而神水落黄庭也。
胡翠湖云：下不闭则火不聚而金不升，上不闭则药不凝而丹不结。是以聚火之法，乃采取烹炼之先务也。其恍恍惚惚是采取时候，猛烹极炼是采取功夫，吸、舐、撮、闭又是烹炼之的旨也。
夫采取之法，贵乎知时，不可太早，太早则药嫩易升。亦不可太迟，太迟则药老成质。必铅华吐白，玄珠成象，方是采取时节。
张紫阳云：铅遇癸生须急采，金逢望远不堪尝。
张三峰云：电光炼处寻真种，风信来时觅本宗。
电光炼处，则穹冥之后，恍惚之间，一阳爻动之时，珠落毕池之际。此时节用参同契拘束禁门诀，紧塞太玄，闭任开督。即忙鼓之以橐钥，吹之以巽风，煅之以猛火。火炽则水沸，水沸则驾动河车，载金上升，泥丸与真汞配合，汞得铅降，亦不飞走。如此渐渐抽添，渐渐凝结，自然铅日减，汞日添。久之铅尽汞自干，阴尽阳自纯，至此则金丹大药成矣。
炼此大药，别无他术，只是采取先天一点祖炁，以为金丹之母耳。受之师曰：炼大梵之祖炁，飞时后之金晶，存帝一之妙相，返三素于黄庭。此是口诀中之口诀也。
学者徒知以铅汞交结为丹，而不知采取、抽添、烹炼、火候各有次序法度。盖采取以作其始，抽添以成其终，于中调停，全仗火候。
所以紫阳云：
纵识朱砂及黑铅，不知火候也如闲。
朱晦翁云：
神仙不作参同契，火候工夫哪得知。
薛道光云：
圣人传药不传火，从来火候少人知。莫将大道为儿戏，须其神仙仔细推。
火候之法，有文有武，不可一律齐也。静中阳动，金离矿地，下雷轰，火逼金。此第四节之火候也。谩守药炉看火候，但安神息任天然。此第六节之火候也。阳文阴武无令失，进退抽添有驭持。此第五节之火候也。成性存存者，儒家之火候也。绵绵若存者，道家之火候也。不得勤、不得怠者，释家之火候也。三月不违者，颜子之火候也。吾日三省者，曾子之火候也。日知其所亡，月无忘其所能者，夏之火候也。戒慎乎，其所不睹；恐惧乎，其所不闻，子思之火候也。必有事焉而无正心，勿忘而勿助长者，孟子之火候也。发愤忘食，孔子之武火也。乐以忘忧，孔子之文火也。不知老之将至云尔者，至诚无息而火候纯也。火候纯，大丹成，而作圣之功毕也。


性命双修万神圭旨第五节口诀
乾坤交媾去矿留金
（乾坤交媾图）
（内附卯酉周天口诀）
予前以性命之统乎其中者而言之，乃上乘法也。予今以性命之归乎其根者而言之，乃最上乘法也。
夫以性命之统乎其中者，此道寥寥，自钟吕而下世鲜知矣。况乎性命之归乎其根者耶，而世之知之者为尤鲜矣。似此窍妙之奥、性命之微，若不复语重言，则学者难于悟入。
原人自父母之生以前，本体太虚而已矣。其余之所谓无极者乎？既而父母媾精，而后一点灵光而已矣。其余之所谓太极者乎？而一点灵光，原从太极中来者，我之元神也。由是而气，由是而形，唯知有此形气已尔。美衣美食以奉养此身也，功名富贵以尊崇此身也。如此而生，如此而死，自以为得矣。而子思之所谓天命之性者，非唯不能知，亦且不愿知也。而其所以不愿知者，岂非孟子所谓不可以已而失其本心者乎？
若能知所以，反而求之，以复还我太虚一炁之本初，一点灵光之旧物者，非此金丹大道不可也。
然而金丹大道之秘密在性命两字。性者，天也，常潜于鼎，故顶者，性之根也。命者，海也，常潜于脐，故脐者，命之带也。经云：性在天边，命在海底是也。
盖天中之窍圆而藏性，能通于地中之窍。故其贯也则自上而下，直养而无害也。地中之窍方而藏命，能通于天中之窍，故其贯也则自下而上，直养而无害也。
孔子曰：智者，动天圆之象也。仁者，静地方之象也。天圆者何？圆陀之义也。乃性之所寄，为命之根矣。地方者何？方寸之义也。乃命之所系，为性之根也。性命混成，实非有两，潜天而天，潜地而地，优优洋洋，无体无方。在眼日见，在耳日闻，在鼻辨香，在口谈论，在手执捉，在足运奔。悟者知是佛性，迷者唤作精魂。
盖怫性者，本性也。而所谓本性者，岂非是我本来之所自有之真性欤。真性者，天命之性也。以其不落边际，故谓之中。以其一直无妄，故谓之诚。以其与物同体，故谓之仁。以其至尊无对，故谓之独。混沦一个，无欠无余。及乎太极一判，两仪始分，则轻清者腾而在上，重浊者碇而在下。于是坎宫有铅，离官有汞，而向之所谓一物分为二，能知二者名。
这二者之名，丹经不敢漏泄，巧喻多端，万字千名，不可胜计。如论顶中之性者，喻之曰汞也、龙也、火也、根也、日也、魂也、离也、干也、己也、天也、君也、虚也、兔也、无也、主也、浮也、朱砂也、扶桑也、姹女也、昆仑也；如论脐中之命者，喻之曰铅也、虎也、水也、蒂也、月也、魄也、坎也、坤也、戊也、地也、臣也、实也、乌也、有也、宾也、沉也、水银也、华岳也、婴儿也、曲江也。至于阴中含阳，阳中藏阴，千言万论，不过引喻二者之名耳。
故元皇诀曰：铅汞鼎中居，炼成无价珠。都来两个字，了尽万家书。
钟离翁曰：除却汞铅两味药，其它都是诳愚迷。
高象先曰：梦谒西华到九天，真人授我指玄篇。其中简易无多子，只要教人炼汞铅。
马丹阳曰：铅汞是水火，水火是龙虎，龙虎是神气，神气是性命。
总来只是这两个字，两个字只是一个理。故盲修者岐而二之，若真修者合而一之。合一者，炼炁而凝神，尽性而至命，烹铅而干汞，取坎而填离。
盖离中灵物号曰流珠，寓神则营营而乱，寓精则持盈而难保。所以葛仙翁作流珠歌叹其难驭而易失也。岂不观魏伯阳云乎：太阳流珠，常欲去人，卒得金华，转而相因。又曰：河上姹女，灵而最神，将欲制之，黄芽为根。曰金华，曰黄芽，皆指真铅而言，真铅者，乃太阴之精也。曰流珠，曰姹女，皆指灵汞而言，灵汞者，太阳之气也。
然此灵汞，其唯猛烈，见火则飞走无踪，不得真铅，何以制伏？故紫阳曰：要者须制伏觅金公。金公者，铅字也。盖铅自曲江而来，穿夹脊、彻玉京，斡旋沂流直上泥丸。虽名抽铅添汞，实是还精补脑。
翠虚篇云：
天有七星地七宝，人有七窍权归脑。
太古集云：
金丹运至泥丸穴，名姓先将记玉都。
法宝遗珠云：
识得本来真面目，始知生死在泥丸。
黄庭经云：
泥丸百节皆有神。
又云：
脑神精根字泥丸。
又云：
一面之神宗泥丸，泥丸九真皆有房。方圆一寸处此中，但思一部寿无穷。
所谓方圆一寸者，即释迦摩顶受记之处也。此处乃玄中之玄，天中之天。郁罗萧台，玉山上京。脑血之琼房，魂精之玉室，百灵之命宅，津液之山源。此正在两耳交通之穴，前明堂后，玉枕上，华盖下，绛宫北极太渊之中，乃真一元神所居之室也。
昔黄帝上峨嵋山，见天真皇人于玉堂，请问真一之道。皇人曰：此道家之至重其经，上帝秘在昆仑五城之内。藏以玉函，刻以金扎，封以紫泥，印以中章。吾闻之精云：在北极太渊之中，前有明堂，后有玉枕。上有华盖，下有绛宫。巍巍华盖，金楼穹窿。左罡右魁，激波扬空。紫芝被崖，朱草朦胧。白玉嵯峨，日月垂光。历火过水，经玄涉黄。城门交错，帷帐琳琅。龙虎烈卫，神人在旁。不施不与，一安其所。不迟不疾，一安其室。能暇能预，一乃不去。守一存真，一乃通神。少欲约食，一乃留息。白刃临头，思一得生。知一不难，难在于终。守之不失，可以无穷。此真一秘旨之略也。
故道德经曰：天得一以清，地得一以宁，神得一以灵，谷得一以盈，万物得一以生，王侯得—以为天下。贞所谓神以知来，知以藏往也。所谓大而化之之谓圣，圣而不可知之之谓神也。分之为二，阴阳之根底也。分之为五，五行之枢纽也。又分为八，八八六十四而为河图之数也。又分为九，九九八十一而为洛书之数也。又散之为万，生生化化万物之纲维也。
羲文得其一，而周易兴焉；禹箕得其一，而洪范畴焉；周茂叔得其一，而太极图焉；邵尧夫得其一，而经世作焉；老子得其一，而万事毕焉；释迦得其一，而万法归焉。归根者，归此也。复命者，复此也。
西升经曰：人能守一，一亦守人。思一至饥，一与之粮。思一至渴，一与之浆。
灵枢经曰：天谷元神，守之自真。
又曰：子欲长生，抱一当明。
又曰：抱一守真，神自通灵。
人能握神守一于本宫，则真炁自升、真息自定、真精自朝、灵苗自长、天门自开、元神自现。顶窍开而窍窍齐开，元神居而神神听命。神既居其窍而不散，则人安得而死乎？即黄庭经所谓，子欲不死，修昆仑是也。
故丘处机云：
久视昆仑守真一，守得摩尼圆又赤。清虚浩旷陀罗门，万佛千仙从此出。
还元篇云：
悟道显然明廓落，闲闲端坐运天关。
此是根本功夫，头脑学间，拨天关之手段，脱死籍之灵章。此道上苍所秘，古今仙佛皆不敢明言。真所谓千人万人中一人两人知者也。玄哉！玄哉！更有言不尽的口诀。
再一叮咛，当其真铅入鼎之时，须要驱除杂念，奋速精神，口视顶门，用志不分，霎时龙虎交战，造化争弛，雷轰电掣，撼动乾坤，百脉悚然，九宫透彻，金晶灌顶，银浪冲天。
紫阳所谓：以黑而变红，一鼎云气浓。少顷玉鼎汤温，金炉火散，黄芽遍地，白雪漫天，夫唱妻随，龙吟虎啸，阴恋阳魂，阳抱阴魄，铅精汞髓，凝结如珠。
玉蟾所谓：夫妇老相逢，恩情自留恋，此际玄珠成，象矿去金存。而一点金液复落于黄庭旧处矣。
斯时也，溶溶然如山云之腾太虚，霏霏然似膏雨之遍原野，氵㸒氵㸒然若春雨之满泽，液液然像河水之将释。百脉冲和而畅乎四体，真个是拍拍满怀都是春也。见此效验，急行卯酉周天，进阳火，退阴符，使东西会合，南北混融，则四象五行攒族一鼎，混有灵于天谷，理五气于泥丸也。
高象先云：
玄珠飞到昆仑上，子若求之凭罔象。
河东歌云：
两物擒来共一炉，一泓神水结真酥。
指玄篇云：
必知会合东西路，切在冲和上下田。
陈泥丸云：
白虎自兹相见后，流珠哪肯不相从。
段真人云：
四象五行攒族处，乾坤日月自然归。
渐悟集云：
因烧丹药火焰下，故使黄河水逆流。
纯粹吟云：
子午炉前分进退，乾坤鼎内列浮沉。
玄奥集云：
金消木性相交合，黑汞结铅自感通。
云房真人云：
驱回斗柄玄关理，斡转天关万象通。片响龙虎频斗罢，二物相交顷刻中。
指玄篇云：
奔归气海名朱骥，飞入泥丸是白鸦。昨夜虎龙争战罢，雪中微见月钩斜。
醒眼诗云：
木金间隔各西东，云起龙吟虎啸风。二物寥寥天地回，幸因戊己会雌雄。
陈泥丸云：
子时气到尾闾关，夹脊河东透甑山。一颗水晶入炉内，赤龙舍汞上泥丸。
翠虚篇云：
醉倒酣眠梦熟时，满船载宝进曹溪。一方识破丹基后，放去收来总是伊。
古仙歌云：
水银一味是仙药，从上传流伏火难。若遇河东成紫粉，粉霜一吐化金丹。
玄奥集云：
移将北斗过南辰，两手双擎日月轮。飞赴昆仑山上出，须臾化作一天云。
阴长生云：
夜深龙吟虎啸时，急驾河东无暂歇。飞精运上昆仑顶，进火玉炉烹似雪。
张元化云：
沂流一直上蓬莱，散在甘泉润九垓。从此丹田沾润泽，黄芽遍地一齐开。
原道歌云：
妙运丹田须上下，须知一体合西东。几回笑指昆山上，夹脊分明有路通。
玄奥集云：
独步昆仑望穹冥，龙吟虎啸甚分明。玉池常滴阴阳髓，金帛时烹日月精。
群仙珠玉云：
一点丹阳事回别，须向坎中求赤血。捉来离位制yin精，配合调和有时节。
金丹集云：
河东搬运上昆山，不动纤毫到玉关。妙在八门牢闭锁，阴阳一气自循环。
无一歌云：
此到一复忘一可，可与元化同出没。设若执一不能忘，大似痴猫守空窟。
白玉蟾云：
汞心炼神赤龙性，铅身凝气白虎命。内外浑无一点阴，万象光中玉清镜。
纯阳文集云：
盗得乾坤祖，阴阳是本宗。天魂生白虎，地魄产青龙。
运宝泥丸住，搬精入上宫。有人明此法，万载貌如童。
抱一子显道图云：
造道原来本不难，工夫只在定中间。阴阳上下常升降，金水周流自返还。
紫府青龙交白虎，玄宫地轴合天关。云收雨散神胎就，男子生儿不等闲。
玄奥集云：
要识玄关端的处，儿女笑指最高峰。
最高峰，秀且奇，彼岸蒙蒙生紫芝。
只此便是长生药，无限修行人不知。
许宣平玄珠歌云：
天上日头地下转，海底蝉娟天上飞。乾坤日月本不运，皆因斗柄转其机。
人心若与天心合，颠倒阴阳只片时。龙虎战罢三田静，拾起玄珠种在泥。
群仙珠玉歌云：
铅思汞，汞思铅，夺得乾坤造化权。性命都来两个字，隐在丹经千万篇。


卯酉周天口诀（周天璇玑图）
前段乾坤交媾，收外药也。此段卯酉周天，收内药也。外交媾者，后上前下，一升一降也。内交媾者，左旋右转，一起一伏也。两者循环，状似璇玑。
故魏伯阳云：循据璇玑，升降上下，周流六爻，难以察睹。世人只知有乾坤交媾，而不知卯酉周天，是犹有车而无轮，有舟而无舵，欲望远载，其可得乎？
故还元篇云：轮回玉兔与金乌，道在人身人自迷，满目尽知调水火，到头几个识东西。东者，水性也。西者，金情也。一物分二，间隔东西。今得斗柄之机干旋，则木性爱金，金情恋木，两相交结，而金木交并矣。金本交并，方成水火全功。丹经谓之和合四象者此也。
故张全一铅火秘诀云：
大药之生有时节，亥末子初正半夜。精神相媾合光华，恍恍惚惚生明月。
媾罢流下喷泡然，一阳来复休轻泄。急须闭在太玄关，火逼药过尾闾穴。
采时用目守泥丸，垂下左上且凝歇。谓之瞻理脑升玄，右边放下复起折。
六六数毕药生干，阳极阴生往右迁。须开关门以退火，目光下瞩守坤田。
右上左下方凝住，三八数了一周天。此是天然真火候，自然升降自抽添。
也无弦望与晦朔，也无沐浴共长篇。异各剪除譬喻扫，只斯两句是真诠。
其法在乾坤交媾后行之，则所结金丹不致耗散也。先以法器顶住太玄关口，次以行气主宰下照坤脐。良久，徐徐从左上照干顶。少停，从右降下坤脐。是为一度。又从坤脐而升上干顶，又从干顶而降下坤脐。如此三十六转，是为进阳火。三十六度毕，并关以退火，亦用下照坤脐，从右上至干顶，左边放下坤脐，是为一度。如此二十四转，是为退阴符。二十四度毕。
故张紫阳云：
斗极建四时，八节无不烦。斗极实兀然，魁杓自移动。
只要两眼皎，上下交相送。须向静中行，莫向忙里送。
所以用两眼皎者，何也？盖眼者，阳窍也。人之一身皆属阴，唯有这点阳耳。我以这一点之阳，从下至上，从左至右，转而又转，战退群阴，则阳道日长，阴dao日消。
故易曰：龙战于野，其血玄黄。又能使真气上下循环，如天河之流转，其眼之功可谓大矣。
盖人初结胎时，天一生水，先生黑睛，而有瞳仁属肾，地二生火，而有两皆属心。天三生木，而有黑珠属肝；地四生金，而有白珠属肺；天五生土，而有上下胞胎属脾。由此观之，则五脏精华皆发于目也。
因师指窍之后，见妇人小产，半马落胎，并抱鸡之蛋，俱先生双目而脏腑皆未成形。予始知目乃先天之灵，元神所游之宅也。
皇极经世书云：天之神，栖于日；人之神，发于目。大矣哉！人之神发于目也。生身处，此物先天地生；没身处，此物先天地没。水、火，木、金、上之五行，攒簇于此，肝、心、脾、肺、肾之五脏，钟灵于此，唾、涕、精、津、气、血、液之七物，结秀于此。其大也，天地可容，其小也，纤毫不纳。兹非吾一身中之大宝也欤。
内指通玄诀云：
含光便是生长药，变骨成金上品仙。
上阳子云：
玄微妙诀无多吉，只在眼前人不顾。
崇正篇云：
搬运有功连昼夜，斡旋至妙体璇玑。
火候歌云：
欲透玄玄须谨独，谨独工夫机在目。
陈泥丸云：
真阴真阳是其道，只在眼前何远词。
薛道光云：
分明只在眼睛前，自是时人不见天。
刘海蟾云：
下降上升循壳轴，左旋右复合枢机。
王子真云：
昨宵姹女启灵扉，窥见神仙会紫微。北斗南辰前后布，两轮日月往来飞。
萧紫虚云：
如龙养珠常自顾，如鸡孵卵常自抱。金液还丹在眼前，迷者多而悟者少。
陈翠虚云：
不是灯光日月星，药灵自有异常明。垂帘久视光明处，一颗堂堂现本真。
翠虚篇云：
莫谓金丹事等闲，切须勤若力攒研。殷勤好与师资论，不在他途在目前。
玄坤集云：
青牛人去几多年，此道分明在目前。欲识目前真的处，一堂风冷月蝉娟。
陈泥丸云：
大道分明在眼前，时人不会娱归泉。黄芽本是乾坤气，神水根基与汞连。
玄学统宗云：
几回抖搜上昆仑，运动璇玑造化分。昼夜周而还复始，婴儿从此命常存。
观吾判感歌云：
这骨董，大奥妙，妙在常有观其窍。此窍分明在目前，下士闻之即大笑。
金丹赋云：
呼龙虎吸，魂吞魄吐。南北交媾于水火，卯酉轮还于子午。
总括乾坤之策，优游变化之主。母子包罗于匡廊，育养因依于鼎釜。
郡仙珠玉山云：
觉中觉了悟中悟，一点灵光无遮护。放开烈焰照娑婆，法界纵横独显露。
这些消息甚幽微，木人遥指白云归。此个玄关口难说，目前见得便忘机。
南谷子云：
至道不远兮，恒在目前窍。窃天地之机兮，修成仙胎。
纯阳子云：
有人问我修行法，遥指天边日月轮。
以上诸仙雅言，皆发明行气主宰之义也。
盖此节工夫与第四节同是一理，承上接下，端如贯珠，采取药物于曲江之下，聚火开之而上升于干，乾坤交媾于九宫之上，周天运之而凝结于鼎。
张紫阳云：
都来片饷工夫，永保无穷逸乐。
轻清者凝于泥丸，重浊者流归气穴。逐日如此此抽添，如此交媾，汞渐多，铅渐少，久则铅将尽，汞亦干，结成一颗摩尼，是为金液大还丹也。
故马宜甫云：
收得水中金，采得菩提子。运得昆仑风，长寿无生死。
盖坎中之铅，原是父之真精；离中之汞，原是母之真血。始因干体一破，二物遂分两弦。是以常人日离日分，分尽而死。所以至人法乾坤之体，效坎离之用，夺神功，改天命，求坎中之铅，制离中之汞，取坎中之阳，填离中之汞。阴尽阳纯，复成干元本体。
故张紫阳云：
取将坎位中心实，点化离官腹内阴。自此变成干健体，潜藏飞跃尽由心。


性命双修万神圭旨第六节口诀
灵丹入鼎长养圣胎
（灵丹入鼎图）
（内附火侯）
原初那点精金浑然在矿，因火所逼，遂上干宫，渐采渐积，以烹以熔，损之又损，炼之又炼，直至烟消火灭，矿尽金纯，方才成此一粒龙虎金丹。圆陀陀，活泼泼，如露如电，非雾非烟，辉煌闪烁，光耀昆仑。放则迸开天地窍，归兮隐人翠微宫。
此时药也不生，轮也不转，液也不降，火也不炎。五气皆朝于上阳，三华俱聚于干顶。阳纯阴剥，丹熟珠灵。
紫阳翁曰：
群阴剥尽丹成熟，跳出樊笼寿万年。
是以唐宋尸解诸仙多于此处分路，随意生身，出没自由，不肯于百尺竿头而再进一步。故有七趣之讥，落空之诮。盖为不知重立我之性命，再造我之乾坤，变种性为佛性，化识神为元神，自造自化之妙也。
若命宗人不知所以自为造化，就是枯坐旁门，而道非其道也。若性宗人不知所以自为造化，就是顽空外道，而释非其释也。
此法乃仙真佛祖之所深秘，即自从金元以来而学道之人少有知之者。独吾师尹公曰：鼎中有宝非真宝，重结灵胎是圣胎。
然而珠在昆仑，何由得下而结圣胎？必假神庐，窃灵阳真气以催之。太阳真火以逼之，催逼既久，则灵丹应时脱落，吞入口中，化为金液，而直射于丹房之内，霎时云腾雨施，电掣雷轰，鏖战片饷之间，销尽一身阴渣，则百灵如辐之辏壳，七宝若水之朝宗，皆聚于此矣。
昔无上元君谓老子曰：
神丹入口寿无穷也。
故老子修之是为道祖。
许宣平曰：
神居窍而千智生，丹入鼎而万种化。
陈虚白曰：
我初凝结圣胎时，百脉俱停气不驰。
施肩吾曰：
天人同一气，彼此感而通。
阳自空中来，抱我主人翁。
然我既得灵丹入鼎矣，而内外交修，炼之而复炼之，而必至于天地合德，则太虚中自然有一点真阳以与我之灵丹合而为一。盖吾身之灵感天地之灵，则内真外应，浑然混合。
金碧经云：磁石吸铁，隔碍潜通。大同此意。这段功夫全以至静为主。
老子云：人能常清静，天地悉皆归。当其两阳乍合，圣胎初凝，必须常常觉照，紧紧护持。如小龙之乍养珠，似幼女之初怀孕。牢关神室，不可使之渗漏。
故太白真人曰：固济能不泄，变化在须臾。更于一切时中，四威仪内，时时照顾，念念在兹，混混沌沌，如在母胞，终日如愚而不违，不久须臾间断也。
葛仙翁云：
息息归中无间断，天真胎里自凝坚。
张用成云：
一粒灵丹吞入腹，始知我命不由天。
石得之云：
将来掌上霞光灿，吞入腹中宫殿新。
赵缘督云：
神丹飞落黄金室，婴儿降生极乐国。
吕纯阳云：
刀主饵了丹书降，跳出尘笼上九天。
朱文公云：
刀圭一入口，白日生羽翰。
李清庵云：
一颗宝珠吞入腹，作个全真仙眷属。
陈希夷云：
邈无踪迹归丹房，潜有机关结圣胎。
薛紫贤云：
四象包含归戊己，辛勤十月产婴孩。
悟真篇云：
果生枝上终期熟，子在胞中岂有殊。
醉中吟云：
宝珠笑舞辞天谷，才脱胞胎又入胎。
张紫阳云：
婴儿是一含真炁，十月胎圆入圣基。
吕纯阳云：
天生一物变三才，交感阴阳结圣胎。
白玉蟾云：
鸡能抱卵心常听，蝉到成形壳始分。
俞石涧云：
虎啸一声龙出窟，鸾飞凤舞入金城。
群仙珠玉云：
一粒餐兮天地寿，死生生死不相干。
张紫阳云：
相吞相咽却相亲，始觉男儿有孕身。
钟离翁云：
胎内婴儿就，勤加温养功。时时照丹房，刻刻守黄中。
陈泥丸云：
男儿怀孕是胎仙，只为蟾光夜夜圆。夺得天机真造化，身中自有玉清天。
陈抱一云：
大道无私感即来，神仙此语岂虚哉。苟非着意求铅汞，争悟天机结圣胎。
玄奥集云：
阆苑蟠桃自熟时，摘来服饵莫教迟。几回下手潜偷处，无限神仙总不知。
龙眉子云：
形如雀卵团团大，间似骊珠珠珠圆。龙子脱胎吞入口，此身已证陆行仙。
紫虚真人云：
初炼还丹须入室，妇人怀孕更无殊。圣胎凝结圆成后，出入行藏岂有拘。
白紫清云：
和将戊己作丹妒，炼得红丸化玉酥。慢守火符三百日，产成一颗夜明珠。
张真人赠白龙洞主歌云：
从此根苗渐长成，随时灌溉抱真精。十月脱胎存入口，不觉凡身已有灵。
白玉蟾云：
怪事教人笑几回，男儿今也会怀胎。自家精血自交媾，身里夫妻是妙哉。
黄元吉云：
鼎内金丹灿烂光，无由摘尔到黄房。忽然夜半天风便，吹送灵儿归故乡。
陈翠虚云：
道要无中养就儿，个中别有真端的。都缘简易妙天机，散在丹书不肯泄。
王重阳云：
闲中偶尔到天台。忽见霞光五色开。想是金丹初变化，取归鼎内结婴孩。
上阳子云：
玉皇若也问丹材，偃月炉中取下来。驰骋英雄吞一粒，男儿怀了一年胎。
陈致虚云：
饥餐渴饮困来眠，一道分明体自然。十月圣胎完就了，一声霹雳出丹山。
至于释教教人亦不外此。如楞严经曰：行如佛同受佛气，分如中阴身自求。父母阴信冥通入，如来种名生贵住。既游道胎，亲奉觉乳，如胎已成人相。不缺名方，便具足住。容貌如佛，心相亦同。名正心住，身心合成，日益增长，名不退住，十身灵相，一时具足，名童真住。形成出胎，亲为佛子，名法王子住。表以成人，如国大王，以诸国事分委太子，彼刹利王。世子长成，陈列灌顶，名灌顶住。夫入如来种者，以种性而为如来之种子，以自造化如来也。故曰道胎，又曰觉乳，其与妇人之乳儿，玄门之胎仙，亦何以异？及至形成出贻，亲为佛子，岂不是真人出现，大神通从此，天仙可相贺耶？
盖丹书梵典，皆有次序口诀，但人不知。而蓦直看过去了正，是珠在路旁人不拾。惜哉！予今略摘此数条表而出之，以引古之是而证今之非也。

火候（火候崇正图、长养圣胎图）
火候最秘，圣人不传，令则露之。药非火不产，药熟则火化矣。火非药不生，火到则丹成矣。且火候之奥，非可一概而论。
故未得丹时，须借武火以凝之，既得丹时，须藉文火以养之。文火者。结实之火也。其养之法，节其寒温消息是也。
故参同契曰：候视加谨慎，审察辨寒温。审其火之未燃也，须藉巽风以吹之。察其火之既燃也，须资神水以活之。若太过，则损之；若不及，则益之，俾得中和而无火燥、火寒之病矣。
盖火之寒燥，全在意念上发端。
陈虚白曰：念不可起，念起则火燥；意不可散，意散则火冷。唯只要一念不起，一意不散，含光默然，真息绵绵，圆明觉照，常自惺惺，此长养圣胎之真火候也。
故白玉蟾曰：
采药物于不动之中，行火候于无为之内。
张三峰曰：
以默以柔存火性，勿忘勿助养灵胎。
刘海蟾曰：
兀兀无为融至宝，微微文文养潜龙。
张紫阳曰：
自有天然真火育，不须柴炭及吹嘘。
又曰：
谩守药炉着火候，但安神息任天然。
此四翁乃列仙中之铮铮者，皆以天然真火、自然妙用而成无上至真之道。又何尝用卦爻斤两，年月日时哉？
今时之人，错会仙师本意，泥象执文，认指为月，而必欲推算卦体之策数，求合卦书之阴阳。吾恐终身役役，而不见其成功，倏然疲毙，而不知其归处。
岂不见张平叙云：
此中得意须忘象，若究群爻谩役情。
高象先云：
昼夜屯蒙法自然，焉用孜孜看火侯。
陈冲素云：
火虽有侯不须时，些子机关我自知。
彭真一云：
从来真火无形象，不得师传亦大难。
萧子虚云：
药物调和，悟者甚易。火候消息，行之恐难。
一十月功夫存杳杳绵绵之息，三万年气数在来来往往之间。所以养丹田之宝，此宝常在在丹鼎之珠。此珠复还，驾动河车。离尘世尾闾之海，移居天谷上昆仑蓬岛之山。前数句谓成丹之时脱胎而入日，末一句谓功成之后脱胎而出壳，中间两句谓温养子珠，长养圣胎。
张三峰曰：
年月日时空有着，卦爻斤两亦支离。若存会得绵绵意，正是勿忘勿助时。
白紫清曰：流俗浅识。未学凡夫岂知元始天尊与天仙地仙，日日采药物而不停，药物愈采而无穷也。又岂知山河大地与蠢动含灵，时时行火候而无暂助，火候愈行而不歇也。神凝则精气聚而百宝结者，结胎之药物也。真息往来而未尝少有间断者，温养之火候也。
陈虚白曰：火候之要，尤当以真息求之。
丘长春曰：一念不离方寸是真空。此养胎之真火也。夫真火者，我之神也，而与天地之神、虚空之神同其神也。真候者，我之息也，而与天地之息、虚空之息同其息也。
左元放曰：
火候无为合自然，自然真火养胎仙。但存神息居丹扃，调变先天接后天。
王重阳曰：
圣胎既凝，养以文火。安神定息，任其自如。
此以神感，彼以神应。天机妙用，自然而然。
予于是而知神息者，火候也。而孟子之所谓勿忘勿助、老氏之所谓绵绵若存、释氏之所谓不得勤不得怠者，是皆神息之自然火候之微旨也。
故曰：
神仙不肯分明说，说得分明笑杀人。